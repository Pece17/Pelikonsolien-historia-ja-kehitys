# Pelikonsolien historia ja kehitys 1900-luvun puolivälistä 2000-luvun alkuun ✅

Pekka Hämäläinen


Haaga-Helia ammattikorkeakoulu\
Tietojenkäsittelyn tradenomi\
Amk-opinnäytetyö\
2025


## Tiivistelmä

Pekka Hämäläinen\
\
Tradenomi (AMK), tietojenkäsittely\
\
Pelikonsolien historia ja kehitys 1900-luvun puolivälistä 2000-luvun alkuun\
\
?\
\
Tämän opinnäytetyön tavoitteena oli kuvailevaa kirjallisuuskatsausta hyödyntäen avata kotivideopelikonsolien historiaa yleisesti niiden alkuajoista 2000-luvun alkuun saakka, sekä myös keskittyä tarkemmin kotivideopelikonsolien teknologisiin kehitysaskeliin tällä ajanjaksolla. Kuvailevan kirjallisuuskatsauksen päämääränä on tiivistää olennainen tieto valituista tutkimuksista valitussa aihepiirissä, sekä tehdä johtopäätökset ennalta valittuihin tutkimuskysymyksiin. Opinnäytetyön pääasiallinen rajaus on tehty kotivideopelikonsolien historiaan ja kehitykseen, mutta työssä myös sivutaan muun muassa videopelien esihistoriaa, videopelialaa sekä olennaisia henkilöitä sen historiassa, videopeliyhtiöitä, käsikonsoleita, julkisia arcade-videopelejä ja pelitietokoneita.

Opinnäytetyön tietoperustassa avataan videopelien ja pelikonsolien kannalta olennaisia käsitteitä, kuten pelikonsolien komponenttien määritelmiä sekä videopelien ominaisuuksia. Tutkimusosuudessa kuvataan pelikonsolien historiaa ja kehitystä niiden esihistoriasta 1900-luvun puolivälistä 2000-luvun alkuun saakka. Kuvailevan kirjallisuuskatsauksen mukaisesti tutkimuksessa käytetään monia eri laadukkaita lähteitä käsittelemään samoja aiheita. Lähteitä etsittiin esimerkiksi Google Scholar -hakukoneen kautta. ChatGPT-tekoälyä hyödynnettiin opinnäytetyön sisällön ja rakenteen ideoinnissa. Pääasiallisiksi lähteiksi opinnäytetyöhön valikoituivat useat pelikonsolien ja videopelien historiaa käsittelevät kattavat kirjat. Lähteiden välillä on eroja ja diskurssia, jonka ansioista aiheesta saadaan kattavampi ja laadukkaampi kokonaiskuva. Tutkimusosuuden jälkeen opinnäytetyössä määritellään tutkimusmenetelmä, joka oli tässä tapauksessa kuvaileva kirjallisuuskatsaus, kuvataan tutkimuksen toteutusta ja aineistoa sekä tuodaan esille tutkimuskysymyksiin syntyneet tulokset. Lopuksi opinnäytetyössä tehdään johtopäätökset, arvioidaan jatkotutkimusmahdollisuuksia sekä pohditaan omaa oppimista opinnäytetyön projektinhallinnan näkökulmasta.

Pelikonsolien historia ja kehitys 1900-luvun puolivälistä 2000-luvun alkuun saakka oli erittäin vaiheikasta. Tutkimuksen tulokset kuvaavat, että pelikonsolien teknologioissa tehtiin huimia kehityksiä komponenttien ja innovaatioiden osilta vuonna 1972 julkaistusta historian ensimmäisestä kotivideopelikonsolista eteenpäin 2000-luvun alkuun saakka. Monet eri pelikonsolit, videopelit ja peliyhtiöt olivat merkityksellisiä sekä kulttuurillisesti että videopelialan liiketoiminnan kannalta tämän noin 30 vuoden ajanjakson aikana.\
\
Pelikonsolit, Videopelit, Videopeliala


## Sisällys ✅

1 Johdanto\
  1.1 Käsitteet\
    1.1.1 Analoginen\
    1.1.2 Arcade-peli\
    1.1.3 ChatGPT\
    1.1.4 Flipperi\
    1.1.5 Oskilloskooppi\
2 Videopelit ja pelikonsolit\
3 Pelikonsolien historia ja kehitys\
  3.1 Esihistoria\
  3.2 1970-luku\
  3.3 1980-luku\
  3.4 1990-luku\
  3.5 2000-luku\
4 Tutkimuksen toteutus\
  4.1 Kuvaileva kirjallisuuskatsaus​\
  4.2 Kuvailevan kirjallisuuskatsauksen käyttö ja tutkimuksen aineisto\
  4.3 Tulokset\
    4.3.1 Kotivideopelikonsolien historia yleisesti niiden alkuajoista 2000-luvun alkuun saakka\
    4.3.2 Kotivideopelikonsolien teknologinen kehitys niiden alkuajoista 2000-luvun alkuun saakka\
5 Pohdinta\
  5.1 Johtopäätökset ja suositukset\
  5.2 Oma oppiminen\
Lähteet


## 1 Johdanto ✅

Suurin osa meistä on joskus kokeillut pelata videopelejä enemmän tai vähemmän, mutta oletko koskaan miettinyt mistä kaikki lähti liikkeelle? Miten päädyimme tilanteeseen, jossa PlayStationit sekä muut videopelikonsolit ovat arkipäiväisiä esineitä monessa kotitaloudessa?

Tämän opinnäytetyön tavoitteena on tarkastella kotikäyttöön tarkoitettujen videopelikonsolien historiaa ja kehitystä 1900-luvun puolivälistä 2000-luvun alkuun. Tarkastelen pelikonsolien historiaa yleisesti sivuten myös liiketoiminnan ja kulttuurin näkökulmia, mutta erityisesti keskityn pelikonsolien teknologiseen kehitykseen. Kerron työssäni näiden vuosikymmenten teknologisesti ja kulttuurisesti olennaisimmista ja merkittävimmistä pelikonsoleista, sekä niitä valmistaneista peliyhtiöistä. Olen rajannut opinnäytetyöni aiheen kotivideopelikonsoleihin, eli käsittelen esimerkiksi käsikonsoleita, julkisia arcade-videopelejä tai pelitietokoneita vain pintapuolisesti.

Valitsin tämän aiheen, koska olen harrastanut videopelaamista erityisesti konsoleilla lapsesta saakka ensimmäisestä PlayStationista lähtien, ja olin kiinnostunut oppimaan enemmän historiallisista pelikonsoleista sekä niiden teknologisista kehitysaskeleista. Ennen tätä opinnäytetyötä en juurikaan tiennyt pelikonsolien historiasta 2000-luvusta taaksepäin.

Tutkimusmenetelmä opinnäytetyössä oli kuvaileva kirjallisuuskatsaus käyttäen mahdollisimman laadukkaita lähteitä, joita etsin esimerkiksi Google Scholarin kautta.

Tutkimuskysymykseni olivat seuraavat: "Minkälainen on kotivideopelikonsolien historia yleisesti niiden alkuajoista 2000-luvun alkuun saakka?" sekä "Miten kotivideopelikonsolit kehittyivät teknologisesti niiden alkuajoista 2000-luvun alkuun saakka?"

Käytin ChatGPT:tä jonkin verran opinnäytetyöni tukena, muun muassa aiheen rajauksen ideoinnissa.


### 1.1 Käsitteet ✅

Tämän alaluvun alaluvuissa avaan muutamia spesifejä käsitteitä, joita opinnäytetyöni sisältää, ja jotka on hyvä tuntea ennen varsinaisen tekstin lukemista. Käyn läpi opinnäytetyöni kannalta olennaisia käsitteitä myös Videopelit ja pelikonsolit -luvussa.


#### 1.1.1 Analoginen ✅

Analoginen tarkoittaa kohteen esitystä tavalla, joka muistuttaa alkuperäistä kohdetta. Analogiset laitteet valvovat olosuhteita, kuten liikettä, lämpötilaa ja ääntä, ja muuntavat ne "analogisiksi" sähköisiksi tai mekaanisiksi kuvioiksi. Esimerkiksi analoginen kello edustaa maapallon pyörimistä pyörivillä viisareillaan kellotaulussa. Analogiset puhelimet taas muuttavat äänen värähtelyt samanmuotoisiksi elektronisiksi värähtelyiksi. Analoginen tarkoittaa jatkuvaa signaalia toisin kuin digitaalinen, joka hajottaa kaikki numeroiksi. Analogiset videokamerat skannaavat katselualuettaan rivi kerrallaan ja muuntavat äärettömästi vaihtelevien punaisen, vihreän ja sinisen (RGB) valon voimakkuudet analogisiksi sähköisiksi signaaleiksi. (PCMag s.a.)


#### 1.1.2 Arcade-peli ✅

Arcade-peli tai kolikkopeli tarkoittaa tyypillisesti kolikoilla toimivaa peliä, joka on suunniteltu pelattavaksi pelihalleissa (Merriam-Webster 2025).


#### 1.1.3 ChatGPT ✅

ChatGPT on esikoulutettu luonnollisen kielen käsittelymalli (Natural language processing tai NLP), joka tarkoittaa tekoälyn osaa, jonka tarkoituksena on mahdollistaa tietokoneiden ymmärrys ja vuorovaikutus ihmisten kielten kanssa. (Sarrion 2023).


#### 1.1.4 Flipperi ✅

Flipperi (englanniksi pinball machine) tarkoittaa varhaisinta sähkömekaanista kolikolla toimivaa arcade-peliä, joita tyypillisesti löytyy esimerkiksi biljardihalleista ja pelihalleista. Flipperin pelaaja syöttää laitteeseen kolikon, mikä avaa jousimännän, jonka avulla pelaaja voi lingota teräspallon kujaa pitkin lasikannelliselle vinolle pelialueelle. Pelialueen yläpäästä pallo laskeutuu erilaisten porttien läpi, pylväiden välistä ja törmäten puskureihin – näiden elementtien sähköiset kosketuspisteet tuottavat kumulatiivisen tuloksen, joka on tallennettu koneen yläosassa olevaan valaistuun paneeliin. Lopuksi pallo putoaa yhteen useista rei'istä antaen erilaisia ​​pisteitä. (Encyclopædia Britannica, Inc. 2025.) Flipperi-laitteiden nimi tulee flippereistä tai mailoista, joiden avulla pelaaja pystyy lyömään pallon takaisin pelialueelle ja pitämään pelin käynnissä (Black 2011, 23–24).


#### 1.1.5 Oskilloskooppi ✅

Oskilloskoopit ovat yksi tärkeimmistä työkaluista sähköisten signaalien analysoinnissa. Ensisijainen tieto, jota signaalien aaltomuodosta voidaan saada niiden avulla on amplitudin eli värähdyslaajuuden vaihtelun visualisointi ajan kuluessa. (Miguel Dias Pereira 2006.)


## 2 Videopelit ja pelikonsolit ✅

Mitä tarkoitetaan videopeleillä ja pelikonsoleilla? PCMagin (PC Magazine) mukaan videopeli tarkoittaa interaktiivista ohjelmistoa, jota käytetään viihteeseen, roolipelaamiseen ja simulointiin. Videopelejä pelataan esimerkiksi Windows-tietokoneilla, kännyköillä tai erikoistuneilla pelikonsoleilla, kuten Microsoftin Xboxilla tai Sonyn PlayStationilla. Jatkuvasti kasvavien prosessorien ja näytönohjainten nopeuksien ansioista videopeleistä on tullut äärimmäisen realistisia niiden animaatioiden sekä myös niissä käsiteltävien teemojen osalta. (PCMag s.a.) Toisen lähteen mukaan videopeli on kattotermi, joka tarkoittaa kaikkia viihdesovelluksia, joita käytetään erilaisten pelikonsolien tai laitteiden kautta (Cheng, Cheung & Wang 2018).

Videopelikonsoli taas tarkoittaa PCMagin mukaan videopelien pelaamiseen erikoistunutta pöytätietokonetta (PCMag s.a.). Pöytätietokone on mielestäni ehkä hieman harhaanjohtava termi tässä kontekstissa, ja parempi yleistermi kuvaamaan pelikonsolia voisi olla pelaamiseen erikoistunut elektroninen laite. Varhaisimmat videopelikonsolit toimivat pelkästään pelikasettien avulla, joissa oli vain lukumuisti-siruja (read only memory tai ROM), ja sen jälkeen CD-levyiltä, mutta nykyaikaiset videopelikonsolit pyörittävät pelejä Blu-ray-levyjen kautta tai suoraan videopelikonsolille palveluntarjoajalta lataamalla. Videopelikonsolit vaativat ulkoisen näytön, kuten television tai tietokoneen näytön, toimiakseen. (PCMag s.a.)

Pelikonsolit tarvitsevat toimiakseen myös erilaisia tietokoneiden komponentteja, kuten erityisesti tietokonesiruja, prosessoreita sekä näytönohjaimia. Tietokonesirut, toisilta nimiltään mikropiirit tai puolijohteet, tarkoittavat elektroniikassa tyypillisesti piistä valmistettuja laitteita, jotka sisältävät elektronisia piirikomponentteja, kuten transistoreita ja johdotuksia. Kyseiset transistorit toimivat kytkiminä, jotka pystyvät kytkemään sähkövirran päälle tai pois. Puolijohdelaitteet voivat vaihdella yksinkertaisista lämpötila-antureista, joita käytetään digitaalisissa lämpömittareissa, huippuluokan tietokoneprosessoreihin (CPU). (Lotze 2023, 5.)

Prosessoreita tai suorittimia (central processing unit tai CPU) taas pidetään tietokoneiden aivoina, jotka pyörittävät tietokoneiden käyttöjärjestelmiä ja suorittavat ohjelmistojen ohjeistuksia. Nykyaikaisissa suorittimissa on tyypillisesti useita prosessoreita, joita kutsutaan ytimiksi, ja joista kukin pystyy keskittymään omaan uniikkiin tehtäväänsä. Mitä enemmän ytimiä suorittimella on, sitä tehokkaammin se pystyy prosessoimaan tietoa. Videopelikonsoleissa suorittimet hallitsevat käyttöjärjestelmää, suorittavat ohjelmistoja ja hallitsevat videopelien sisäisiä toimintoja, kuten taistelua, törmäysmallinnusta ja ei-ohjattavien pelaajien (NPC) vuorovaikutuksia. (Lotze 2023, 9.)

Näytönohjaimet (graphics processing unit tai GPU) ovat prosessoreita, jotka erikoistuvat grafiikoiden ja videoiden renderöintiin tai toistamiseen. Suorittamalla näitä toimintoja, näytönohjaimet vapauttavat suorittimet (CPU) keskittymään muihin tehtäviin. Näytönohjaimilla on elintärkeä rooli videopelikonsoleissa, sillä ne renderöivät korkearesoluutioisia grafiikoita ja tekstuureja. Mitä tehokkampi näytönohjain on, sitä enemmän videopelikonsoli pystyy renderöimään kuvia sekunnissa (frames per second tai FPS). Korkeat kuvataajuudet ovat erityisen tärkeitä kilpaileville pelaajille ensimmäisen persoonan ammuntapeleissä (myöskin FPS, sanoista first-person shooter). (Lotze 2023, 9.)

Varsinkin vanhojen pelikonsolien osalta puhutaan paljon biteistä ja eri bittisistä järjestelmistä, kuten 8- tai 16-bittisistä järjestelmistä. Mitä ne sitten tarkoittavat, ja mikä oikeastaan on bitti? PCMagin mukaan bitti tarkoittaa tietokoneen tallennustilan pienintä elementtiä. Bitti on yksinumeroinen binääriluku sisältäen vain nollia tai ykkösiä. Fyysisesti bitti on transistori ja kondensaattori RAM-solussa (random-access memory), magneettinen alue levyllä tai nauhalla, solu SSD-asemalla (solid-state drive), piste optisella tietovälineellä tai virtapiirin läpi pulssiva jännite. (PCMag s.a.) 8-bittisessä järjestelmässä, kuten esimerkiksi videopelikonsolissa, suoritin kykenee käsittelemään 8 bittiä yhtenä yksikkönä. Vastaavasti, 16-bittisessä järjestelmässä suoritin kykenee käsittelemään 16 bittiä yhtenä yksikkönä, 32-bittisessä järjestelmässä suoritin kykenee käsittelemään 32 bittiä yhtenä yksikkönä ja 64-bittisessä järjestelmässä suoritin kykenee käsittelemään 64 bittiä yhtenä yksikkönä. Tosin, esimerkiksi 64-bittinen tietokone ei välttämättä ole tuplasti nopeampi verrattuna 32-bittiseen tietokoneeseen, vaan tietokoneen monet muut komponentit vaikuttavat myös sen suorituskykyyn. (PCMag s.a.)

Pelikonsolien komponenteilla on näkyvin vaikutus siihen, miltä pelien resoluutio ja grafiikat näyttävät. Resoluutio tai kuvatarkkuus tarkoittaa näytetyn tai tulostetun kuvan terävyyden asteen. Resoluutio määritellään pikselimäärän matriisina tuumaa kohti. Esimerkiksi 1920x1200 näytön resoluutio tarkoittaa 1920:tä pikseliä vaakatasossa kullakin 1200:lla pystysuoralla rivillä. (PCMag s.a.) Videopeleissä oli aluksi vain 2D-grafiikoita, mutta teknologian kehittyessä erityisesti 1990-luvulla tapahtui käännekohta, ja 3D-grafiikat pitkälti syrjäyttivät 2D:n.

Miten 2D- ja 3D-grafiikat määritellään tarkemmin? 2D-grafiikat tarkoittavat objektien luontia, näyttämistä ja manipulointia tietokoneella kahdessa ulottuvuudessa X- ja Y-akseleilla, samalla periaatteella kuin paperille piirtäminen on kaksiulotteista. 2D-objekteja voidaan suurentaa tai pienentää, mutta niitä ei pystytä tarkastelemaan eri kulmista tai valaista automaattisesti. (PCMag s.a.) 3D-grafiikat tarkoittavat objektien luontia, näyttämistä ja manipulointia tietokoneella kolmessa ulottuvuudessa X-, Y- ja Z-akseleilla. 3D-objekteja voidaan myöskin suurentaa ja pienentää, mutta myös käännellä ja tarkastella eri kulmista, ja automaattista valaistusta voidaan halutessa soveltaa. (PCMag s.a.)

3D-grafiikoiden osalta on myös relevanttia ymmärtää mitä polygonit tarkoittavat. Polygoni tarkoittaa tietokonegrafiikoiden kontekstissa monireunaista objektia, kuten esimerkiksi kolmiota tai neliötä, joka voidaan täyttää väreillä tai jota voidaan liikuttaa yksittäisenä kokonaisuutena (PCMag s.a.). Polygonit ovat kaksiulotteisia (2D) muotoja, joita käytetään kolmiulotteisten (3D) verkkojen, tai toisin sanoen, mallien luomiseen. Pyramidit ja kuutiot ovat esimerkkejä kolmiulotteisista malleista. Jokainen polygoni muodostuu vähintään kolmesta kärjestä ja reunasta, jotka yhdistyvät muodostaen suljetun muodon. (Adobe s.a.)

Nyt kun videopelien ja pelikonsolien keskeisiä käsitteitä on avattu, voimme uppoutua seuraavassa luvussa syvemmin kotivideopelikonsolien historiaan sivuten myös niiden kulttuurisia vaikutuksia ja niihin liittyvän liiketoiminnan muutoksia. Erityisesti keskitymme kuitenkin niiden teknologisiin kehitysaskeliin. Samalla näemme minkälaista tutkimustietoa aiheesta löytyy.


## 3 Pelikonsolien historia ja kehitys ✅

Tämän luvun alaluvuissa käyn läpi pelikonsolien historiaa ja kehitystä niiden alkuajoista 1900-luvun puolivälistä 2000-luvun alkuun saakka.


### 3.1 Esihistoria ✅

Vuosia 1958-1972 voidaan ajatella videopelien esihistoriana ja kokeilun ajanjaksona, jolloin monet eri ihmiset erilaisilla taustoilla antoivat oman panoksensa videopelien kehitykselle. Jo aikaisemmin syntyneet huviteollisuus, joka käsitti esimerkiksi flipperit ja lautapelit, sekä nopeasti kehittyvä tietokoneteknologia olivat raivanneet tietä tälle tulevalle populaarikulttuurin muodolle. (Malliet & De Meyer 2005, 23.) 

Vuonna 1958 Willy Higinbotham, insinööri Brookhaven National Laboratory -tutkimuslaitoksessa, ehdotti jotain jännittävämpää esiteltävää vierailijoille avointen ovien päivänä, kuin perinteiset tilastot ja yritysesitelmät. Hän muunsi oskilloskoopin, laitteen joka muuttaa värähtelyjä aaltomaiseksi liikkeeksi näytöllä, eräänlaiseksi tennispeliksi. Higinbothamin keksinnössä valopilkku toimi pallona, ja kahden napillisen laatikon, ensimmäisten peliohjainten, avulla pelaajat pystyivät säätämään "lyöntien" kulmaa. Pelin nimeksi hän keksi osuvasti "Tennis for Two", Tennistä kahdelle. Higinbotham ei kuitenkaan patentoinut keksintöään tai ollut kiinnostunut sen käytännöllisistä sovelluksista, vaan piti sitä pelkästään mielekkäänä tapana havainnollistaa oskilloskoopin toimintaa. Higinbotham onnistui tekemään tieteellisestä instrumentista viehättävän ei-tieteelliselle yleisölle piilottamalla laitteen monimutkaisuuden ja tekemällä siitä käyttäjäystävällisen. (Malliet & De Meyer 2005, 23.) Samalla periaattella modernitkin pelikonsolit toimivat. Zachary Hortonin artikkelin mukaan Higinbotham itse kuitenkin piti keksintöään vain "pienenä saavutuksena" (Horton 2019, 76). Tennis for Two -peli hyödynsi oskilloskoopin lisäksi myös elektroniputkia ja transistoreita, ja se perustui sotilastietokoneisiin, jotka oli suunniteltu laskemaan ohjusten ballistisia lentoratoja. Se käytti mikropiirejä laskeakseen pallon lentoradan, kun sitä lyötiin edestakaisin kahden pelaajan toimesta. (De La Cruz & Ryan 2016, 1.) A Brief History of Video Games -kirjan mukaan myös Higinbothamin kollega, Robert V. Dvorak, auttoi pelin kehityksessä (Stanton 2015, 19).

Kolme nimeä tulee esiin, kun mietitään videopelien varsinaista keksijää: Steve Russell, Ralph Baer ja Nolan Bushnell. Steve Russell oli vasta opiskelija Massachusetts Institute of Technology -korkeakoulussa, kun hän vuonna 1962 kehitti Spacewar!-pelin PDP-1-keskuskoneelle (Programmed Data Processor-1). (Malliet & De Meyer 2005, 24.) Toisen lähteen mukaan Steve Russelilla oli myös yhteistyökumppaneita Spacewar!-pelin kehityksessä (Horton 2019, 76). Russell erosi Willy Higinbothamista siinä mielessä, että hän halusi luoda sovelluksen alusta alkaen viihdekäyttöön. Teknisesti peli toimi jatkuvasti näyttöpäätteelle ilmestyvien ja häviävien valonvälähdyksien periaatteella – samalla tavalla kuin osa nykyajan näytönsäästäjistä. Pelin varsinainen innovaatio oli muuttaa kaksi valopilkkua muistuttamaan avaruusaluksia, joita kilpailevat kaksi pelaajaa pystyivät ohjaamaan. Muut valopilkut näytöllä olivat puhtaasti koristeellisia, mutta keskellä näyttöä oli mustaa aukkoa kuvaava ruksi. Pelin päämääränä oli ampua avaruusaluksista torpedoita yrittäen tuhota vastapelaajan aluksen sekä välttää mustaa aukkoa. Spacewar!-peliä pidetään ensimmäisenä tietokoneelle ohjelmoituna pelinä, eli toisin sanoen ensimmäisenä tietokonepelinä. (Malliet & De Meyer 2005, 24.)

Ralph Baer taas oli jo 44-vuotias arvostettu insinööri elektroniikkayhtiössä, kun hän vuonna 1966 esitteli televisioon yhdistettävän laitteen, jolla pystyi pelaamaan pöytätennistä simuloivaa peliä. Jatkokehitys johti vuonna 1967 jääkiekkoa simuloivaan videopeliin. 1968 hän keksi menetelmän, jolla pelejä voitaisiin tarjota ihmisten olohuoneisiin ja televisioihin kaapelin kautta samalla periaattella kuin kaapelitelevisio toimi. Idea kuitenkin hyllytettiin muutamaksi vuodeksi kaapeliyhtiöiden vastahakoisuuden takia. Ralph Baerin suurin panos videopelien ja pelikonsolien kehityksessä oli hänen ideansa tuoda videopelit tarjolle kuluttajien kotien yksityisyyteen – häntä voidaan siis ajatella kotivideopelikonsolin isänä. (Malliet & De Meyer 2005, 24–25.)

Kuuluisin videopelien esi-isistä on Nolan Bushnell. Yliopistossa ollessaan hän kohtasi Steve Russelin Spacewar!-pelin ja käytti sitä perustana vuonna 1970 kehittämälleen Computer Space -pelille. Videopelinä Computer Space ei ollut erityisen merkille pantava, mutta se oli ensimmäinen arcade- tai kolikkovideopeli, ja myös historian ensimmäinen kaupallistettu videopeli, jonka päätarkoituksena oli tuottaa rahaa. (Malliet & De Meyer 2005, 25.) The Video Game Explosion: A History from PONG to PlayStation and Beyond -kirjan mukaan videopeliteollisuus syntyi, kun Nolan Bushnell lisäsi kolikkopaikan Computer Space -arcade-peliinsä vuonna 1971, ja 1972 vuodesta alkaen Pong-videopeli löysi menestystä flipperipelien rinnalla pelihalleissa (Wolf 2008, 29). Computer Space ei ollut yleisömenestys sen monimutkaisten ohjeiden takia, mutta kaksi vuotta myöhemmin Bushnell hioi konseptinsa täydellisyyteen Pong-kolikkovideopelillään, joka oli pelinä niin yksinkertainen kuin mahdollista. Pong oli ensimmäinen todellinen yleisöhitti videopelien sektorilla, ja toimi lähtölaukauksena nopeasti kasvavalle videopeliteollisuudelle. Videopelit olivat kolikkopelien myötä tuotu tieteellisen tutkimuksen piiristä suurelle yleisölle. (Malliet & De Meyer 2005, 25.)

Tänä ajanjaksona 1958-1972 videopelit pyörivät erilaisten tieteellisten instrumenttien, tietokoneiden, pelikonsolien prototyyppien ja kolikkopelien kautta, mutta kuluttajille kotiin myytäviä pelikonsoleita ei oltu vielä tuotu markkinoille.


### 3.2 1970-luku ✅

Vuonna 1972 julkaistiin historian ensimmäinen kotivideopelikonsoli, Magnavox Odyssey, joka perustui Ralph Baerin aikaisempiin prototyyppeihin (Horton 2019, 76). Se oli moderneihin pelikonsoleihin verrattuna yksinkertainen, täysin analoginen laite, joka teki kuvanmuodostuksesta ja pelivalikoimasta rajoittunutta. Ei vielä ollut erikseen pelejä ja pelikonsolia, vaan pelikonsoliin oli kovakoodattu kaikki noin kaksitoista samankaltaista pallo ja maila -teemaista peliä. Handbook of Computer Game Studies -kirjan mukaan ei ollut mahdollista ostaa uusia pelejä. (Malliet & De Meyer 2005, 26.) Tämä on kuitenkin ristiriidassa A Brief History of Video Games -kirjan kanssa, jonka mukaan konsoliin oli mahdollista ostaa erikseen kivääriä muistuttava peliohjain sekä uusia pelejä konsoliin liitettävien kasettien muodossa (Stanton 2015, 29). Magnavox Odyssey ei myöskään hyödyntänyt suurimpaa osaa mahdollisuuksista, joita sen aikaiset televisiosetit tarjosivat: kuva oli mustavalkoinen ja ääntä ei ollut (Malliet & De Meyer 2005, 26). Äänen puuttuminen johtui ahneudesta ja kustannusten leikkaamisesta – Magnavox-yhtiö yksinkertaisesti poisti Odyssey-konsolin jo olemassa olevan äänisirun. Magnavox antoi myös esimerkiksi olettaa, että Odyssey-konsoli toimi vain Magnavox-televisioiden kautta, mikä ei ollut totta, tai että mainoskuvissa näkyvät erikseen myytävät oheislaitteet kuuluivat konsolipakettiin. (Stanton 2015, 28–30.) Väriongelma lopulta "ratkaistiin" muovisilla ja värikkäillä ruudunpäällisillä, jotka loivat illuusion väripeleistä. Magnavox Odyssey -konsolia pidetään nykyään marginaalisena pelikonsolien historiassa, mutta se saavutti silti kohtalaisen suosion, eikä kilpailevia pelikonsoleita tullut markkinoille vähään aikaan. Suurimman kilpailun se kävi arcade-videopelien kanssa. (Malliet & De Meyer 2005, 26.) Noin 300 000 konsolia myytiin kaiken kaikkiaan (Stanton 2015, 30).

Handbook of Computer Game Studies -kirjan mukaan Atari toi vuonna 1974 markkinoille Home Pong -videopelikonsolin, joka ei eronnut paljoa Magnavox Odyssey -konsolista. Myös muut yhtiöt tulivat pian apajille ja julkaisivat omat pallo ja maila -pelivariaationsa, joista jokainen tarjosi jotain uutta: esimerkiksi digitaalisen konsolin, nelinpelin mahdollisuuden, värikuvan tai peliäänet. (Malliet & De Meyer 2005, 26.) Laitteen kehittäjä oli Atari-insinööri Bob Brown, jolla oli toiveena tuoda Pong-arcade-peli koteihin. Suurin osa Atarin ylimmästä johdosta vastusti ideaa kuluttajamarkkinoille lähtemisestä, mikä oli perusteltua, sillä yhtiöllä muun muassa ei ollut kokemusta kulutushyödykkeiden jakelusta. Atarin perustaja, Nolan Bushnell, kuitenkin piti ideasta ja antoi siunauksensa. Brown aloitti työnsä Home Pong -konsolin parissa vuoden 1974 syksyllä, ja sai sen valmiiksi vain muutamassa kuukaudessa. Magnavox Odyssey -konsoliin verrattuna Home Pongin resoluutio oli parempi, sen ohjaimet olivat reagoivammat, se toisti värigrafiikoita väritelevisioissa ja se näytti pisteet pelatessa. Atari yritti ensin myydä laitetta itse vuoden 1975 tammikuussa huonolla menestyksellä, ja sen jälkeen kaupitella Home Pongia monelle eri jakelijalle. Lopulta Sears-tavarataloketjusta löytyi yhteistyökumppani. Atarille riski oli pieni, sillä Sears lupasi hoitaa markkinoinnin ja ottaa täyden hallinnan konsolista. Sears-sopimuksen ansiosta Atari myi 40 miljoonan dollarin edestä Home Pong -konsoleita ja nettosi 3 miljoonaa dollaria. (Herman 2008, 54–55.) Home Pongin virallinen nimi oli A Brief History of Video Games -kirjan mukaan Sears Tele-Games Pong (viitaten Sears-tavarataloketjuun, jolla oli yksinoikeussopimus Atarin kanssa). Vaikka Home Pong oli Magnavox Odysseytä riisutumpi pelien puolesta, sillä se sisälsi vain Pong-pelin, ja vain marginaalisesti kehittyneempi teknologisesti, se oli brändinä paljon tunnetumpi Pong-arcade-pelien ansiosta ja saavutti suuremman suosion. Jäljittelijöitä myös riitti – kahden vuoden päästä markkinoilla oli yli 60 erilaista variaatiota Home Pong -konsolista, ja yli 10 miljoonaa laitetta myytiin Yhdysvalloissa. (Stanton 2015, 47.)

Todellinen läpimurto kotivideopelikonsolien historiassa tapahtui vasta vuoden 1976 lopussa, kun kaksi uutta ja erittäin innovatiivista pelikonsolia saapui markkinoille: RCA-yhtiön Studio II ja Fairchildin Channel F, toiselta nimeltään Fairchild Video Entertainment System (VES). Molemmat olivat ohjelmoitavia konsoleita, eli pelien koodit eivät olleet kovakoodattuja itse konsoleihin, vaan ne olivat "oikeita" tietokoneita siinä mielessä, että ne kuuntelivat ennaltamäärätyn ohjelmointikielen käskyjä. Tätä kieltä käyttäen ohjelmoijat pystyivät koodaamaan pelejä ulkoisille tietovälineille – erikseen myytäville pelikaseteille. Nämä kaksi pelikonsolia toimivat ennakkotapauksina videopelialan kehitykselle – konsolit olivat nyt todellisia tietokoneita, minkä myötä niiden kehitys korreloi suoraan tietokonetekniikan edistysaskeliin. (Malliet & De Meyer 2005, 26–27.)

Fairchild Semiconductor -yhtiön insinööri, Jerry Lawson, lähti kehittämään ideaa kuluttajille erikseen myytävistä pelisiruista, sillä aiempien konsolien ongelma oli, että ihmiset kyllästyivät nopeasti pelaamaan samoja muutamia konsoleille kovakoodattuja pelejä. Jos pelejä voisi ostaa erikseen konsoleille täytymättä aina ostaa uutta konsolia isolla rahalla, ihmiset olisivat halukkaampia ostamaan uusia pelejä sitä mukaa, kun niitä tuli saataville. Lawson suunnitteli järjestelmän, jossa yksittäiset pelisirut asetettiin isoihin keltaisiin kasetteihin, jotka muistuttivat 8-raitaisia musiikkikasetteja. Tämän jälkeen yhtiö julkaisi VES-konsolin, joka myöhemmin nimettiin uudelleen Channel F:ksi. VES-konsolin huomioitava ja myös uusi ominaisuus oli mahdollisuus pitää taukoja peleissä napin painalluksella ensimmäistä kertaa kotivideopeleissä. Vaikka pelikasetit antoivat kuluttajille mahdollisuuden päivittää konsoleitaan ilman uuden konsolin ostoa, ihmiset eivät rynnänneet joukolla hankkimaan Fairchildin VES:iä. Fairchild ei mainostanut laitettaan tarpeeksi agressiivisesti eivätkä ihmiset pitäneet sille kehitettyjä pelejä järin mielenkiintoisina. Videopelikonsolien tulevaisuus oli joka tapauksessa saapunut, eikä kestänyt kauaa, että muut yhtiöt seurasivat Fairchildin esimerkkiä. The Video Game Explosion: A History from PONG to PlayStation and Beyond -kirjan mukaan RCA-yhtiö astui myöskin kuvioihin vuonna 1976, mutta sen Studio II -konsoli edusti senaikaista nykytekniikkaa pahimmillaan. Vaikka laite hyödynsi pelikasetteja VES:n tapaan, pelit olivat mustavalkoisia ja ohjaimet olivat olemattomia – pelejä ohjattiin numeronäppäimistöillä. On sanomattakin selvää, että Studio II katosi nopeasti markkinoilta. (Herman 2008, 56–57.)

Alkumenestyksestä huolimatta Fairchild VES -konsoli lopulta epäonnistui kahdesta syystä: sen pelit eivät olleet ainutlaatuisia ja Atari pelästyi Fairchildin keksintöä. Atari heräsi horroksestaan ja toi jo vuonna 1977 markkinoille Atari Video Computer System -konsolin eli VCS:n, toiselta nimeltään Atari 2600. Samankaltainen nimi ei ollut sattumaa, vaan Atari tarkoituksella halusi luoda kilpailuasetelman VCS:n ja VES:n välille. VCS myytiin pelin ja kahden ohjaimen kanssa. VCS myi nopeasti 250 000 kappaletta – enemmän kuin koskaan kotivideopelikonsolien historiassa. VES ei yksinkertaisesti pystynyt kilpailemaan VCS:n kanssa, ja Fairchild veti sen pian pois markkinoilta jättäen Atarille monopolin. (Stanton 2015, 50–51.) The Video Game Explosion: A History from PONG to PlayStation and Beyond -kirjan mukaan Atarilla oli jo VCS:n prototyyppi työn alla, kun Fairchild julkaisi konsolinsa markkinoille. Tämän myötä Atarin insinöörit ja johtajat tajusivat, että he olivat oikeilla jäljillä ohjelmoitavan laitteen kanssa. Atarilla ei kuitenkaan ollut tarpeeksi pääomaa laittaa konsolia tuotantoon, ja yhtiö myytiin Warner Communications -yhtiölle 28 miljoonalla dollarilla vuonna 1976. Uuden rahavirran ansiosta VCS saatiin markkinoille vuoden 1977 lokakuussa. (Herman 2008, 63–64.) Myös RCA:n Studio II -konsoli jäi VCS:n varjoihin. Lajitelma nerokkaita pelejä ja Atarin vahva hallinto tekivät VCS:tä ensimmäisen modernin kotivideopelikonsolin. Vaikka Atarin VCS-konsolin nimessä mainitaan tietokone, se oli puhtaasti pelaamiseen tarkoitettu, käyttäjäystävällinen laite. (Malliet & De Meyer 2005, 27.) Tätä filosofiaa pelikonsolit ovat noudattaneen Willy Higinbothamin prototyypistä alkaen: pintapuolisesti yksinkertainen, mutta pinnan alta teknisesti monimutkainen.

Atarilla on myös kyseenalainen kunnia olla suurin syy miksi historian ensimmäinen kolmannen osapuolen pelinkehittäjäyhtiö, Activision, syntyi. Atarin ohjelmoijat olivat kasvaneet tyytymättömiksi, koska heidän luomansa pelit tuottivat satojen miljoonien dollarien voittoja Atarille samaan aikaan, kun heitä kohdeltiin vain rivityöläisinä ilman oikeuksia edes rojalteihin. Atari myös piti pelien kehittäjät anonyymeina, koska se pelkäsi, että kilpailevat yhtiöt saattaisivat houkutella heidät pois. Eräs tyytymätön ohjelmoija, Warren Robinett, jopa piilotti nimensä vuoden 1979 Adventure-peliin, mitä pidetään videopelihistorian ensimmäisenä "easter egg:inä" tai "pääsiäismunana", joita nykyään piilotetaan tarkoituksella peleihin. Neljä tyytymätöntä ohjelmoijaa lyöttäytyivät yhteen entisen levy-yhtiön johtajan kanssa ja perustivat Activisionin vuonna 1980. (Herman 2008, 64–65.)

Suurin osa 1970-luvun peleistä olivat pallo ja maila -teemaisia variaatioita Pong-pelistä johtuen laitteistojen rajoitteista. Tällaisten pelien ylituotanto johti lopulta videopelialan kriisiin 1970-luvun lopussa. Parempien tietokonesirujen kehitys kuitenkin avasi tien innovatiivisempien pelien suunnittelulle. (Malliet & De Meyer 2005, 27.)


### 3.3 1980-luku ✅

Vuoteen 1982 mennessä Atari VCS oli myynyt 10 miljoonaa kappaletta sen jatkuvasti kasvavan pelikirjaston, päivitettyjen versioiden sekä hinnanalennusten ansioista. Konsolin valmistus lopetettiin vasta vuonna 1992, 15 vuotta sen julkaisun jälkeen, ja lopulliseksi myyntimääräksi tuli yhteensä 30 miljoonaa yksikköä. (Stanton 2015, 51.) Atari onnistui selviämään videopelialan kriisistä 1979-1982, koska yhtiöllä oli vahva asema arcade-markkinoilla ja se myös tuotti pelikonsoleille kaikista luovimmat pelit. Atari kuitenkin menetti monopolinsa videopelialalla, koska monet uudet ja innovatiiviset peliyhtiöt hyödynsivät valtatyhjiön isompien peliyhtiöiden kaatuessa. Sen ansiosta tämä ajanjakso näki ennennäkemättömän kukoistuksen ja luovuuden videopelialan historiassa. Erityisesti Japanilaiset pelien kehittäjät tulivat voimalla mukaan alalle 1970-luvun lopusta lähtien kehittämällä klassikkopelejä, kuten Taito: Space Invaders ja Pac-Man, josta tuli itsessään valtava kulttuurinen ilmiö. Nintendon Donkey Kong - ja Mario-pelejä ei myöskään tule unohtaa. (Malliet & De Meyer 2005, 28–30.)

Monia Atari VCS:n kaltaisia pelikonsoleita tuli markkinoille vuosien 1977-1982 välisenä aikana. Mattel Intellivision -konsolia lukuun ottamatta ne olivat 8-bittisiä järjestelmiä, jotka tarjosivat korkeamman resoluution eli kuvatarkkuuden sekä nopeammat sisäiset liitännät, minkä ansioista ne löivät Atarin konsolin graafiikoiden puolesta. Vuonna 1979 julkaistu Mattelin Intellivision oli kuitenkin ensimmäinen konsoli, joka todella uhkasi Atarin monopoliasemaa. Intellivision-nimi tuli sanoista "intelligent television" eli älykäs televisio, jonka lupauksen konsoli todella lunasti sen grafiikoiden ansiosta. Intellivision oli rakennettu 16-bittisen prosessorin eli suorittimen ympärille, ja sisälsi paljon monimutkaisemman tietokonesirurakenteen kuin mitkään pelikonsolit historiassa sitä ennen. Atari ja Mattel kilpailivat keskenään kiivaasti laitteistojen ja ohjelmistojen rintamilla, kunnes vuonna 1982 Coleco ColecoVision -konsoli ilmoittautui mukaan kisaan. Se oli 8-bittinen järjestelmä, joka mainosti itseään valtavirrasta poikkeavana konsolina, ja tarjosi tuntemattomampia, mutta silti laadukkaita arcade-pelejä koteihin pelattavaksi. (Malliet & De Meyer 2005, 32.)

Vuonna 1982 Atari esitteli 5200-konsolinsa, joka oli monin tavoin kehittyneempi kuin VCS, toiselta nimeltään 2600, mutta ei vielä aloittanut graafista vallankumousta. 1980-luvun alussa Atari, Mattel ja Coleco dominoivat kotivideopelikonsolien markkinoita, eikä muille kilpailijoille jäänyt paljoa tilaa Handbook of Computer Game Studies -kirjan mukaan. (Malliet & De Meyer 2005, 32.) A Brief History of Video Games -kirjan mukaan kuluttajien kannalta asiat olivat hyvin: jos olit ostamassa pelikonsolia vuonna 1982, vaihtoehtoina olivat muun muassa Atarin VCS ja 5200, Mattelin Intellivision sekä Intellivision II, Colecon ColecoVision ja Gemini, Emerson Arcadia 2001, Bally Astrocade, Magnavox Odyssey 2, Fairchild Channel F II, Sears-tavarataloketjun monet omat järjestelmät, Tandyvision, VIC-20 ja Vectrex (Stanton 2015, 87).

Samalla kun Yhdysvaltojen videopeliala syöksyi uuteen taantumaan vuodesta 1983 alkaen vuosiksi eteenpäin markkinoilla olevien pelien liiallisen määrän ja niiden hintakilpailun takia, Japanissa ei tästä välitetty, ja Nintendo julkaisi Famicom-konsolinsa vuonna 1983. Se oli jälleen uusi 8-bittinen järjestelmä, mutta erillisen graafisen suorittimensa ansiosta se oli suuri askel eteenpäin pelien kuvankäsittelyssä. Japanissa konsolista tuli nopeasti hitti paljolti Mario Bros. -pelin ansiosta, joka osittain määritti uudelleen miten hyvä konsolipeli tehdään. (Malliet & De Meyer 2005, 35.)

Donkey Kong -pelin ja Nintendo Game & Watch -käsikonsolin suosio sai Nintendon johdon vakuuttumaan, että sen tulevaisuus olisi yksinomaan videopeleissä, ja vihreää valoa näytettiin tämän kasettipohjaisen pelikonsolin kehitykselle. Famicomin oli alunperin tarkoitus olla 16-bittinen järjestelmä, joka toimisi samalla myös kotitietokoneena, mutta tämä oli Nintendon filosofian vastaista – johto vaati halvempaa, korutonta systeemiä, joka oli tarkoitettu puhtaasti pelaamiseen. Famicom myi Japanissa noin puoli miljoona kappaletta puolessa vuodessa, mutta kun Nintendolle alkoi tulvia valituksia viallisista yksiköistä, kaikki konsolit jouduttiin vetämään markkinoilta. Ongelmaksi selvisi vialliset tietokonesirut, jotka piti vaihtaa. Nintendo jäi väliin vuoden parhaasta myyntikaudesta, mutta vuoden 1984 loppuun mennessä ongelmat oli korjattu, ja Famicom oli Japanin suosituin pelikonsoli noin 2,5 miljoonalla myydyllä yksiköllä. Valmistelut Yhdysvaltojen markkinoita ajatellen olivat myös vireillään, ja vuonna 1985 Nintendo julkaisi konsolinsa Yhdysvalloissa Nintendo Entertainment System -nimellä (NES). (Stanton 2015, 117–118.) Toisaalta Handbook of Computer Game Studies -kirjan mukaan Nintendo NES -konsoli julkaistiin Yhdysvalloissa vasta vuonna 1986 – samana vuonna kun 1985 julkaistu Super Mario Bros. -peli elvytti Yhdysvaltojen videopelialan. Marion ympärille rakennetun ison mainoskampanjan ansiosta ihmiset suorastaan juoksivat taas ostamaan pelejä – NES oli todellinen menestys, ja teki Nintendosta isoimman "pelaajan" videopelimarkkinoilla seuraavaksi viideksi vuodeksi. (Malliet & De Meyer 2005, 35.) Erään tutkimuksen mukaan vuoteen 1990 mennessä 30 prosentilla Yhdysvaltalaisista kotitalouksista oli NES-pelikonsoli, mikä viesti isosta siirtymästä videopelialalla. Ennen Nintendon NES-konsolia pelikonsolit oli suunniteltu ja valmistettu pääasiassa Yhdysvalloissa, mutta nyt japanilaisen dominanssin aika oli alkanut. (Stanton 2015, 118–119.)

Atarista, Mattelista ja Colecosta, jotka olivat olleet isoimmat tekijät vuosikymmenen alussa, vain Atari pysyi Japanilaisten kannoilla, vaikka sekin oli vain varjo itsestään verrattuna 1970-lukuun. 1986 julkaistu Atari 7800 oli teknisesti Nintendo NES:n veroinen konsoli, mutta Atarin pelivalikoima kalpeni täysin Nintendon laadukkaiden pelien rinnalla. Nintendon suurimmaksi kilpailijaksi osoittautui myöskin Japanilainen peliyhtiö Sega, joka toi Sega Master System -konsolinsa Yhdysvaltojen markkinoille vuonna 1986. Se oli 8-bittinen systeemi, joka oli teknisesti hieman NES:iä parempi, mutta koska parhaat pelien kehittäjät olivat tehneet yksinoikeussopimuksen Nintendon kanssa, Sega joutui tyytymään omien arcade-videopeliensä muuntamiseen konsolille, ja toiseen sijaan. (Malliet & De Meyer 2005, 35–36.) Master System nautti kylläkin huomattavaa menestystä Euroopassa, jossa Nintendon ylivalta ei ollut niin korostunutta, mutta siitä ei ikinä ollut todella vaivaamaan Nintendon maailmanlaajuista liiketoimintaa. Master System -konsolia myytin kaiken kaikkiaan 13 miljoonaa yksikköä maailmanlaajuisesti verrattuna 62 miljoonaan myytyyn NES-konsoliin. Sega oli kuitenkin saanut jalkansa väliin, ja seuraava erä ei olisi yhtä yksipuolinen. (Stanton 2015, 128–129.)


### 3.4 1990-luku ✅

Teknologinen innovaatio 1970-luvun kasettisysteemeistä 1980-luvun pelien kasvaviin resoluutioihin on aina vienyt videopelejä uusiin ulottuvuuksiin. Nämä olivat kuitenkin pieniä askelia verrattuna 1990-luvun kehityksiin, jotka lähtisivät pian hallinnasta. 1990-luvulla sekä pelikonsolien että tietokoneiden bittikapasiteetit kasvoivat räjähdysmäisesti, ja uusia kuvan prosessoinnin menetelmiä kehitettiin, jotka mahdollistivat ennennäkemättömiä grafiikoita ja yksityiskohtia. Pelit tulivat vuosi vuodelta myös monimutkaisemmiksi sekä pidemmiksi. Videopeliala ylitti elokuva-alan liikevaihdon tällä vuosikymmenellä. (Malliet & De Meyer 2005, 38.)

NEC-yhtiön (Nippon Electric Company) vuonna 1987 julkaisema TurboGrafx-16, toiselta nimeltään PC Engine, aloitti 16-bittisen aikakauden kotivideopelikonsolien osalta. Sen suoritin oli tosin vielä 8-bittinen, mutta sen mullistava kaksinkertainen 16-bittinen näytönohjain pystyi näyttämään 512 väriä – yli kymmenen kertaa enemmän kuin Nintendo NES tai Sega Master System. Sega oli valmis taistelemaan. (Stanton 2015, 159.) Yhdysvalloissa 1989 julkaistu Genesis-konsoli, toiselta nimeltään Mega Drive, oli Segan vastaus Nintendon NES-konsolille ja PC Enginelle, ja sitä pidetään alkuunpanijana "bittien sodalle". Se oli rakennettu 16-bittisen suorittimen ympärille, ja oli teknisesti ylivoimainen Nintendon konsoliin verrattuna. Sega hyödynsi konsolinsa teknisiä ominaisuuksia tuottamalla monia nopeita ja rytmisiä pelejä, joista vuoden 1991 Sonic the Hedgehog on parhaiten tunnettu – Sega halusi suunnata "cooleja" pelejä erityisesti teineille kontrastina Nintendon puhtoiselle imagolle. Vuonna 1991, viiden Nintendon ylivallan vuoden jälkeen, Genesis ohitti NES:n vihdoin myydyimpänä konsolina. (Malliet & De Meyer 2005, 38–39.) Äärimmäisen tärkeä päätös Genesis-konsolin kannalta oli siirtymä 16-bittiseen arkkitehtuuriin, minkä mahdollisti mikroprosessorien laskevat hinnat. Yksi ensimmäisistä 16-bittisistä arcade-videopelien piirilevyistä vuodelta 1985 oli Segan käsialaa, ja nyt se pystyttiin mukauttamaan myös kotikonsoleihin. Segan uusi konsoli pystyi toistamaan lähes täydellisiä kopioita Segan arcade-peleistä. (Stanton 2015, 159.)

Nintendon vastaus tuli (Yhdysvaltojen markkinoilla) vuonna 1991 Super NES -konsolin eli SNES:n muodossa, joka oli 16-bittinen ja Genesiksen vertainen tehojen puolesta. Nintendo ansioitui kehittäjänä erityisesti pelien maisemissa ja taustakuvissa – myös erittäin yksityiskohtaiset grafiikat ja laajat virtuaaliset pelimaailmat olivat Nintendon vahvuuksia. Nintendo ja Sega kilpailivat rinta rinnan, millä oli suuria vaikutuksia pelimarkkinoiden rakenteelle. (Malliet & De Meyer 2005, 39.) Ennen SNES:n kehitystä Nintendo tuskaili melko positiivisen ongelman kanssa: NES-konsolien myyntitahti ei ollut hidastunut vielä 1980-luvun loppuun mennessä, ja rahaa tuli jatkuvasti ohjelmistojen lisensoinneista. Nintendo antoikin odottaa itseään hyvän aikaa, ja kun se vihdoin toi SNES:n Japanin markkinoille 1990, suuri yleisö oli kuumeissaan. 300 000 yksikköä myytiin tunnin sisällä. SNES oli yleisömenestys alusta alkaen, ja se kuroi nopeasti Genesiksen etumatkaa umpeen saapuessaan Yhdysvaltoihin. Nintendolla ei enää kuitenkaan ollut monopolia kolmannen osapuolen pelien kehittäjiin, ja moni peliyhtiö asettautui tukemaan Segaa. (Stanton 2015, 159–165.) Loppujen lopuksi sekä Nintendo, 49 miljoonalla myydyllä konsolilla, että Sega, 40 miljoonalla myydyllä yksiköllä, pitivät itseään voittajana 16-bittisten konsolien sodassa. Kumpikin yhtiö valmistautui samankaltaiseen revanssiin, mutta he eivät osanneet odottaa uutta haastajaa, joka tulisi sekoittamaan pakan. (Stanton 2015, 177.)

Vuonna 1994 Sony julkaisi mullistavan PlayStation-konsolinsa, jolla oli kaikki edellytykset kaapata markkinat. Sen 32-bittisen suorittimen ja CD-ROM-aseman ansioista PlayStation oli jälleen suuri teknologinen hyppäys pelikonsolien historiassa ja kehityksessä. Sonyn laite lunasti lupauksensa osittain, koska Sony teki tiivistä yhteistyötä pelinkehittäjien, kuten muun muassa Namcon ja Squaresoftin, kanssa – yli 30 miljoonaa PlayStationia ja 200 miljoonaa peliä myytiin ympäri maailman. Tärkeimpiä uudistuksia aiempiin kasettipohjaisiin konsoleihin verrattuna oli CD-ROM-asema, joka teki myös musiikin kuuntelusta mahdollista ja houkutteli uusia maksavia asiakkaita. CD-ROM:ien, joita myös esimerkiksi Sega oli koestanut, tilavuus oli paljon kasetteja suurempi. Niiden yksi suuri heikkous oli kuitenkin piratismi eli videopelien laittomien kopioiden valmistaminen ja levittäminen, joka oli huomattavasti helpompaa CD-ROM-levyjen avulla kuin vanhanaikaisempien pelikasettien kanssa. (Malliet & De Meyer 2005, 39.) Vuonna 1990 käynnistyneen projektin myötä Nintendon ja Sonyn oli alunperin tarkoitus kehittää yhteistyössä SNES-konsolille CD-ROM-lisäosa, mutta Nintendo tuli toisiin ajatuksiin suututtaen Sonyn, koska Nintendon johto ei ollut valmis luovuttamaan CD-ROM-aseman suunnittelu- ja valmistusoikeuksia Sonylle. Sony halusi koston Nintendon petoksesta, ja johto hyväksyi uuden sukupolven konsolin kehityksen. PlayStationin kehityksessä panostettiin erityisesti reaaliaikaisiin 3D-grafiikoihin ja nopeuteen. Tässä vaiheessa historiaa suurin osa pelien kehittäjistä keskittyi vielä 2D-peleihin, mutta Sony onnistui vakuuttamaan videopelien kehittäjät ja julkaisijat 3D-pelien tulevaisuudesta. PlayStationin Japanin julkaisuun mennessä yli 250 pelistudiota oli sitoutunut kehittämään pelejä sille. (Stanton 2015, 181–183.)

PlayStation yllätti Segan nukkumasta, joka oli jo kehittänyt Sega Saturn -konsolista "ultimaattista" 2D-konsolia. Saturn pystyi kyllä toistamaan 3D-pelejä, mutta se oli kaukana PlayStationin kyvyistä. Laitteen viime hetken uudelleensuunnittelu ei pelastanut tilannetta. Sony aloitti tarkoituksella hintakilpailun, koska se ymmärsi, että Saturn oli monimutkaisempi ja kalliimpi laite valmistaa. Vuoteen 1998 mennessä Sega ei voinut muuta kuin lopettaa hinnanalennukset ja kuitata miljardien tappiot Yhdysvaltojen markkinoilta. (Stanton 2015, 183–185.) Handbook of Computer Game Studies -kirjan mukaan: Segan 32-bittinen Saturn oli erinomainen konsoli, jolle julkaistiin monia kauniita pelejä – joidenkin mielestä parempia kuin PlayStationille, mutta se ei ikinä yltänyt PlayStationin myyntilukuihin monien huonojen markkinointi- ja hallintopäätösten takia. Myös Atari yritti saada vielä otetta pelimarkkinoista vuonna 1993 julkaisemallaan historian ensimmäisellä 64-bittisellä Atari Jaguar -konsolillaan. Se oli teknisesti ylivoimainen kilpailijoihin verrattuna, mutta se jäisi Atarin viimeiseksi yritykseksi. Pelivalikoima herätti lähinnä kritiikkiä. (Malliet & De Meyer 2005, 39.)

Samalla kun Sonyn ja Segan taistelu kävi kuumana, Nintendon SNES-konsoli oli tutun pulman keskellä: toisin kuin Sega, Nintendo tuki SNES:iä pitkälle PlayStation-aikakauteen sen tuottavuuden takia – aivan kuten NES:n kanssa oli menetelty. Tämä tarkoitti, että Nintendon uuden sukupolven konsoli saapuisi kisaan myöhässä, ja monet pelintekijät valitsivat Sonyn tai Segan yhteistyökumppanikseen. Nintendon rautainen ote videopelialasta oli pysyvästi mennyttä. Nintendon uusi konsoli perustui 64-bittiseen suorittimeen ja 3D-grafiikkapiirisarjaan, jotka pystyivät toistamaan korkealaatuisia 3D-grafiikoita. Nintendo uskoi tämän teknologian vievän voiton kilpailijoidensa konsoleista. Osuvasti nimetyn Nintendo 64 -konsolin isoin ja kiistanalaisin ratkaisu oli sivuuttaa CD-ROM-asemat ja pysyttäytyä pelikaseteissa. Pelinkehittäjät olivat kauhistuneita, että heillä ei olisi pääsyä CD-ROM-levyjen runsaaseen tallennustilaan tai äänenlaatuun, mutta Nintendo väitti pelaajien välittävän enemmän kasettien olemattomista latausajoista. Nintendon suunnittelufilosofia oli aina perustunut käyttäjäkokemuksen priorisointiin. "Kolmisarvinen" N64-peliohjain sai myös kiitosta mukavimpana peliohjaimena tällä aikakaudella. Nintendo 64 julkaistiin vasta vuonna 1996 Japanissa ja Yhdysvalloissa. Super Mario 64 -peliä, joka julkaistiin konsolin yhteydessä, ja joka oli suurin syy konsolin viivästymiselle, pidetään yhtenä parhaista videopeleistä ikinä. Nintendo teki oikean päätöksen odottamalla pelin valmistumista. (Stanton 2015, 195–197.)

Nintendo 64 vei pelikonsolien kykyjä korkeammalle kuin koskaan, mutta myyntiluvut olivat odotettua alhaisemmat. Pelikasetteihin perustuva Nintendo 64 karkotti monet pelien kehittäjät Sonyn ja Segan luokse, ja Nintendo joutui selviämään muuntamalla konsolilleen vanhempia pelejä. Uusista peleistä oli Nintendo 64:lle pulaa. PlayStation oli myös jo ehtinyt Nintendon poissaolon aikana saavuttaa miljoonien asiakkaiden olohuoneet. (Malliet & De Meyer 2005, 39.) Nintendo oli 1990-luvun loppuun mennessä syrjäytetty videopelialan johtopaikalta. N64 myi noin 33 miljoonaa yksikköä siinä missä PlayStationista tuli ensimmäinen yli 100 miljoonaa yksikköä myynyt konsoli. Valmistus lopetettiin vasta vuonna 2006 – 12 vuotta sen julkaisun jälkeen. Sega Saturn oli loppujen lopuksi katastrofi vain noin 9,5 miljoonalla myydyllä laitteella, ja Sega alkoi nopeasti pohtimaan paluustrategiaansa. Videopelialan vanhoille tekijöille kaikki oli muuttunut – Sony ja PlayStation olivat tulleet jäädäkseen. (Stanton 2015, 203.)


### 3.5 2000-luku ✅

1990-luvun viimeinen konsoli oli Sega Dreamcast, Sega Saturnin seuraaja. Muun muassa 128-bittinen suoritin, internetyhteyden mahdollisuus ja ennennäkemätön tallennuskapasiteetti tekivät Dreamcast-konsolista kilpailijoihinsa verrattuna valtavasti kehittyneemmän teknologisesti. Sega myös julkaisi monia erinomaisia pelejä konsolin mukana, mutta Dreamcastistä ei tullut menestystä erilaisista taloudellisista syistä johtuen. Vuonna 2001 Dreamcastin valmistus lopetettiin, ja Sega vetäytyi pysyvästi pois kotikonsolimarkkinoilta. (Malliet & De Meyer 2005, 39–40.) Vaikka Dreamcastin julkaisu, laitteisto ja ohjelmistot olivat kaikki onnistuneita, ja konsoli sai loistavia arvosteluita, suurin syy sen epäonnistumiseen oli PlayStation 2. Sony varasti huomion julkistamalla uuden konsolinsa hyvissä ajoin ennen sen varsinaista julkaisua, mikä sai monet kuluttajat odottamaan ja sivuuttamaan Sega Dreamcastin. Sega teki paperilla kaikki oikein, mutta sen markkinointibudjetti ei vain riittänyt kilpailemaan Sonyn tai Microsoftin kaltaisten jättien kanssa. (Stanton 2015, 214–215.)

2005 julkaistun Handbook of Computer Game Studies -kirjan mukaan vuonna 2000 julkaistu PlayStation 2 dominoi markkinoita kirjan kirjoittamisen aikaan, ja se oli suuri menestys alusta asti – aivan kuten ensimmäinenkin PlayStation. Suosio oli niin suurta, että Sonylla oli vaikeuksia valmistaa konsoleita tarpeeksi. Tilanne tasaantui vasta vuonna 2001, johon mennessä yli 50 miljoonaa kotitaloutta ympäri maailman omisti PlayStation 2:n. PlayStation 2 oli ensimmäinen konsoli, joka ylitti tietokoneet suorituskyvyssä – se pystyi käsittelemään yli 60 miljoonaa polygonia sekunnissa ja tarjosi mahtavia mahdollisuuksia pelien ohjelmoijille. Pelit, kuten Gran Turismo 3 sekä Fifa 2002, olivat esimerkkejä siitä, miten vaikuttavia videopelit voisivat teknologisesti olla. (Malliet & De Meyer 2005, 42–43.) Sonyn suureksi eduksi PlayStation-brändistä oli tullut synonyymi pelaamiselle samalla tavalla kuin Nintendo-brändi oli ollut sitä 1980-luvulla. PlayStation 2 oli erittäin odotettu konsoli, ja myi hämmästyttävät 980 000 yksikköä Japanissa ensimmäisenä päivänä. PlayStation 2 sisälsi DVD-soittimen, ja oli julkaistessaan sen ajan halvin DVD-soitin, mikä auttoi sen myynnissä ehkä enemmän kuin mikään muu yksittäinen tekijä. Alkuperäisen PlayStationin pelien yhteensopivuus ja USB-portin kautta yhdistettävät monet oheislaitteet, kuten esimerkiksi mikrofonit sekä hiiri, olivat huomioitavia ja merkittäviä ominaisuuksia PlayStation 2 -konsolissa. (Stanton 2015, 217–218.)

Sonyn kilpailijat olivat Nintendon GameCube sekä Microsoftin, konsolimarkkinoiden uuden tulokkaan, Xbox. Kummatkin onnistuivat ylittämään PlayStation 2 -konsolin graafisesti ja tuomaan meidät lähemmäksi peliohjelmoijien senaikaista unelmaa: 100 miljoonan polygonin käsittelyä sekunnissa. Myyntiluvut kuitenkin osoittivat, että pelkät tekniset ominaisuudet eivät takaa markkinoiden hallintaa. Handbook of Computer Game Studies -kirjan kirjoituksen aikaan Xbox- ja GameCube-konsoleille oli kummallekin jo tehty yli 100 peliä, mutta PlayStation 2 nautti silti suurinta osuutta konsolimyynneistä. PlayStation 2 -konsoleita myytiin noin kaksi kertaa enemmän kuin Microsoftin ja Nintendon konsoleita. Monien pelinkehittäjien, valmistajien ja julkaisijoiden toiveena oli tässä vaiheessa historiaa kehittää puitteet online-pelaamiselle, sillä laajakaistaverkkoyhteyksistä oli tulossa arkipäivää kotitalouksissa ympäri maailman. (Malliet & De Meyer 2005, 43.)

On tietyiltä osin yllättävää, että Microsoftin Xbox-konsoli julkaistiin ollenkaan. Projektin alku voidaan ajoittaa 1999 maaliskuuhun, kun Microsoftin työntekijä Ted Hase lähetti PowerPoint-esitelmän pienelle ryhmälle työntekijöitä, missä vahvasti kannustettiin sen ajan suurinta teknologiayritystä hyppäämään mukaan videopelialalle. Microsoftilla oli jo olemassa osasto PC-peleille, mutta nyt lähestymistapana oli luoda kotivideopelikonsoli. Monet yhtiön avainhenkilöistä pitivät ajatusta hulluna, mutta neljän hengen ydinryhmä puski projektia vahvasti eteenpäin, ja he saivat lopulta yhtiön toimitusjohtajan, Steve Ballmerin, tuen. Ydiryhmä uskoi, että tietokonekomponenttien alhaisten hintojen takia Microsoft pystyisi luomaan PlayStation 2:ta tehokkaamman laitteen. Konsolin käyttökokemuksen kannalta oli elintärkeää saada johdon suostumus Windows-pohjaiselle käyttöjärjestelmälle puhtaan Windows-käyttöjärjestelmän sijasta. Itse Bill Gates lykkäsi Xboxin julkaisua vuoteen 2001, koska PlayStation 2:n lyöminen suorituskyvyssä oli niin olennaista Microsoftin konsolille. Puhtaan suorituskyvyn puolesta Xbox löikin PlayStation 2:n selvästi: se pystyi teoreettisesti käsittelemään 150 miljoonaa polygonia sekunnissa verrattuna PlayStation 2:n 66 miljoonaan käsittelemään polygoniin sekunnissa. Xboxin muotoilua pidettiin yleisesti rumana, ja se oli konsoliksi valtavan kokoinen. Tämä johtui enimmäkseen siitä, että se hyödynsi tietokoneiden vakiokomponentteja räätälöityjen komponenttien sijasta. Xbox julkaistiin Yhdysvalloissa marraskuussa 2001, ja sen yhteydessä myös tusinan verran pelejä, joista Halo: Combat Evolved osoittautui suurimmaksi yleisömenestykseksi. (Stanton 2015, 218–221.)

Nintendo oli aloittanut projektinsa uuden sukupolven konsolin kehitykselle ajoissa jo vuonna 1997, sillä N64 ei pystynyt kilpailemaan myynnissä PlayStationia vastaan. Kuluista tarkka Nintendo onnistuikin kehittämään PlayStation 2:ta tehokkaamman, tai vähintään yhtä tehokkaan, konsolin halvemmilla kuluilla suunnittelun aikaisen aloituksen vuoksi. Nintendo myös ymmärsi, että se oli aikaisemmin historiassaan vieraannuttanut kolmannen osapuolen pelinkehittäjiä, joten yhtiö oli päättänyt tehdä tulevasta konsolista ohjelmointiystävällisen. Uuden konsolin pelit pyörivät mini-DVD-levyillä, ja tallenuskapasiteetti ei ollut enää ongelma, toisin kuin N64:n pelikaseteilla. Konsoli sai nimekseen GameCube, mikä korosti pelaamista vastalauseena Sonyn ja Microsoftin multimediahaaveille. Nintendo GameCuben muotoilu oli onnistunut: se oli kaunis, kevyt ja pienikokoinen laite, joka sisälsi jopa "söpön", tosin tarpeettoman, kantokahvan konsolin takana. GameCuben mukana tullut peliohjain oli myös poikkeuksellisen mukava. GameCube julkaistiin vuonna 2001 Japanissa sekä Yhdysvalloissa, ja Euroopassa vuonna 2002. Se oli ensimmäinen Nintendon konsoli, jota ei julkaistu yhdessä Mario-pelin kanssa, mutta mainio Luigi's Mansion -peli kompensoi tätä. Konsolin hinta oli suuri yllätys: siinä missä PlayStation 2 ja Xbox maksoivat Yhdysvalloissa 299 dollaria, GameCubea myytiin vain 199 dollarilla. Kun Microsoft vuosi rahaa yrittäessään tehdä Xboxista menestystä ja taata sen seuraajalle markkinaosuutta, ja Sega oli pistetty aiemmin polvilleen laitteistojen hintakisassa Sonya vastaan, Nintendo kesti laihat vuodet myymällä laitteensa aina edes pienellä voitolla. Sony pisti kovan kovaa vastaan uutta vahvaa kilpailijaa vastaan, ja laski myös PlayStation 2:n hinnan 199 dollariin Yhdysvalloissa. Vaikka Xboxilla ja GameCubella oli suhteellisen onnistuneet lanseeraukset, PlayStation 2 oli lopulta pysäyttämätön. Sonyn konsolille julkaistiin kaiken kaikkiaan noin 3900 peliä, enemmän kuin todennäköisesti millekään muulle konsolille historiassa. Xboxille julkaistiin noin 1000 peliä ja GameCubelle noin 600 peliä. (Stanton 2015, 223–225.)

Kertovin tilasto tästä konsolisukupolvesta on se, että kun GameCube-konsolin tuotanto päätettiin vuonna 2007 ja Xboxin vuonna 2008, PlayStation 2 -konsoleita tuotettiin aina vuoteen 2013 asti. Kun pöly oli laskeutunut, Nintendo oli myynyt noin 22 miljoonaa laitetta, Microsoft noin 24 miljoonaa, mutta Sony 155 miljoonaa yksikköä. Sony oli suvereenisti huipulla – se oli luonut historian menestyneimmän kotivideopelikonsolin ja jättänyt kilpailijansa nahistelemaan tähteistä. (Stanton 2015, 241.)


## 4 Tutkimuksen toteutus ✅

Tämän luvun alaluvuissa käyn läpi mitä kuvaileva kirjallisuuskatsaus tarkoittaa, miten sovelsin kuvailevaa kirjallisuuskatsausta tutkimukseni teossa, kuvailen tutkimukseeni löytämääni aineistoa sekä käsittelen tutkimuksestani syntyneitä tuloksia.


### 4.1 Kuvaileva kirjallisuuskatsaus ✅

Kirjallisuuskatsaus tarkoittaa tutkimustapaa, joka tutkii muiden tutkijoiden alkuperäisiä tutkimuksia tarkoituksenaan tunnistaa, arvioida, tulkita ja yhdistää jo olemassa olevaa tietoa. Päämääränä on tiivistää olennainen tieto näistä tutkimuksista valitussa aihepiirissä, sekä tehdä johtopäätökset ennalta valittuihin tutkimuskysymyksiin. Kirjallisuuskatsaus ei ole raportti tai essee. (Vilkka 2023, luku 1.1.1.) Kirjallisuuskatsaus edustaa laadullista tai kvalitatiivista tutkimusta, joka on Jyväskylän yliopiston mukaan tieteellisen tutkimuksen menetelmäsuuntaus, jonka tarkoituksena on saada ymmärrys kohteen laadusta, ominaisuuksista ja merkityksistä kokonaisvaltaisesti (Jyväskylän yliopisto s.a.).

Kirjallisuuskatsaustyyppejä on neljä: narratiivinen katsaus, integratiivinen katsaus, systemaattinen kirjallisuuskatsaus sekä meta-analyysi (Vilkka 2023, luku 1.1.3). Keskityn tässä alaluvussa vain narratiiviseen tai kuvailevaan kirjallisuuskatsaukseen. Sen lähtökohtana on selvittää mitä valitusta ilmiöstä tiedetään aiempien tutkimusten perusteella, mitkä ovat keskeisiä käsitteitä ilmiössä ja mitkä ovat käsitteiden keskinäiset suhteet. Kuvailevalla kirjallisuuskatsauksella voidaan kerätä tietoa monista eri tutkimuksista, ja järjestää niistä laaja yleiskäsitys valitusta aiheesta ja sen tieteenalan tilasta – näin voidaan esimerkiksi selvittää onko aiheesta tarvetta suorittaa lisätutkimuksia. Vertailemalla monia eri tutkimuksia ja niiden mahdollisia vajavaisuuksia ja virheitä, voidaan muodostaa yhtenäisempi ja eheämpi kuva aiheesta. (Vilkka 2023, luku 1.2.1.)

Kuvailevan kirjallisuuskatsauksen tarkoituksena on ymmärtää ilmiö kyseenalaistamisen, tunnistamisen, vahvistamisen tai tutkimuksen herättämien mahdollisten kysymyksien tai ongelmien esiin tuomisen näkökulmista. Vakuuttava ja johdonmukainen argumentointi on oleellista ymmärretyn ilmiön kuvailemisessa. Tutkijan tietämys ilmiöstä usein kasvaa kehämäisesti kuvailevaa kirjallisuuskatsausta työstäessä, kun hän lukee, järjestelee ja analysoi tutkimusaineistoa. Kuvaileva kirjallisuuskatsaus sallii vapaamuotoisemman tiedonhaun ja aineistojen valintakriteerien määrittelyn kuin muut katsaustyypit, sekä myös intuitiivisemman tavan ymmärtää ja analysoida aineistoa. (Vilkka 2023, luku 1.2.1.)

Kuvailevan kirjallisuuskatsauksen subjektiivisen prosessin: syventävän lukemisen, luetun ymmärtämisen ja tulkinnan myötä ajatellaan, että tutkimuskysymykset voivat myös hioutua. Tiedonhaun subjektiivisuutta on kritisoitu, mutta myös kiitelty, koska se sallii erityiskysymyksiin suuntautumisen, ja niiden aineistölähtöisen tarkastelun osittain päällekkäin etenevien vaiheiden kautta. (Vilkka 2023, luku 1.2.1.)


### 4.2 Kuvailevan kirjallisuuskatsauksen käyttö ja tutkimuksen aineisto ✅

Käytin opinnäytetyön sisällön ideointiin ja rajaukseen hyödyksi ChatGPT:tä. Käytin kehoitetta: "Teen opinnäytetyötä aiheesta "Pelikonsolien historia ja kehitys", ja ajattelin käydä läpi 1970-2020 -luvut yksitellen – tarkoituksenani on kertoa miten konsolit ja niiden teknologia kehittyivät jokaisella vuosikymmenellä. Tarvitsen apua aiheen ja sisällön ideointiin ja rajaukseen. Keskityn opinnäytetyössäni teknologiseen näkökulmaan." Kysyin ChatGPT:ltä myös listan jokaisen edellämainitun vuosikymmenen kulttuurisesti merkittävimmistä kotivideopelikonsoleista, mikä enimmäkseen oli hyödyllistä, mutta nosti myös esiin ChatGPT:n ja muiden tekoälyjen vajavaisuuksia. ChatGPT ehdotti muun muassa yhdeksi 1990-luvun konsoliksi erään vuonna 1988 julkaistun konsolin, sekä jätti 2000-luvulta merkittävimpiä konsoleita, kuten Sony PlayStation 3 - ja Microsoft Xbox 360 -konsolit, pois, ja sen sijaan ehdotti suurelle yleisölle vähemmän tunnettuja tai merkittäviä konsoleita, kuten PlayStation Portablea. Yritin myös kysyä ChatGPT:ltä apua lähteiden oikeaoppiseen kirjaamiseen, mutta tässäkin suhteessa tunsin etten voi luottaa siihen onko tekoäly oikeassa. ChatGPT:lle ominainen ja huvittavakin piirre on väittää itsevarmasti jotain asiaa faktaksi, mutta kun käyttäjä huomauttaa virheestä, niin ChatGPT pahoittelee ja ehdottaa uutta ratkaisua. ChatGPT ja muut tekoälyt sopivat mielestäni parhaiten ideointiin, mutta faktojen tarkistukseen tarvitaan ainakin vielä toistaiseksi ihmisten panosta. Käytin ChatGPT:tä myös muutamaan otteeseen antamaan ehdotuksia joidenkin englanninkielisten termien kääntämiseen suomeksi, sekä linkkaamaan haluamaani aiheeseen liittyviä akateemisia papereita, mikä osoittautui paikoittain hyödylliseksi metodiksi.

Kun olin päättänyt aiheekseni pelikonsolien historian ja kehityksen 1970-2020-luvuilla, lähdin etsimään tietoa. Käytin enimmäkseen Google Scholar -hakukonetta lähteiteni etsimiseen, mikä osoitti omat haasteensa. Löysin monta laadukkaan tuntuista kirjaa videopelikonsolien historiaan ja kehitykseen liittyen, mutta lähes kaikki tarjosivat vain rajoitetun määrän sivuja esikatseltaviksi. Handbook of Computer Game Studies - sekä A Brief History of Video Games -kirjat, joita käytin "kivijalka"-lähteinäni, onnistuin lainaamaan Internet Archive -kirjastosta tekemällä sinne tilin. The Video Game Explosion: A History from PONG to PlayStation and Beyond -kirjasta onnistuin myös löytämään ilmaiseksi luettavan e-kirjan. Muiden kirjojen kohdalla en ollut yhtä onnekas, mutta nämä mainitsemani kolme kirjaa osoittautuivat suorastaan helmiksi aiheeni käsittelyn kannalta.

Löysin Google Scholarin kautta myös joitakin artikkeleja tieteellisistä julkaisuista liittyen aiheeseeni. Hakusanoina käytin Google Scholarissa muun muassa "magnavox odyssey history" sekä muiden yksittäisten konsolien nimiä, "history of video game consoles", "chatgpt" ja "oscilloscope". Koestin myös Keenious-tekoälypalvelua lähteiden etsimiseen opinnäytetyön loppuvaiheessa, mutta en löytänyt sieltä sopivia uusia lähteitä työhöni enää siinä kohtaa. Aiheeseeni peilaten pelikonsolien historiaa käsittelevät kattavat kirjat olivat mielestäni parhaimpia lähteitä, sillä opinnäytetyöhöni päätyi niin monta eri konsolia tarkasteltavaksi, että niistä olisi ollut työlästä etsiä lähteitä ja tietoa yksitellen. Valitsemani kirjalähteet käsittelivät pelikonsolien historiaa pitkälti kaikki samassa kronologiassa, joten niitä oli johdonmukaista vertailla keskenään.

Kun olin löytänyt ja valinnut mielestäni laadukkaita lähteitä, luin niitä ajatuksella kronologisessa järjestyksessä samalla kirjoittaen tekstiä. Luin ja käsittelin esihistorian ja eri vuosikymmenet vaihe vaiheelta, enkä lukenut kirjoja etukäteen kovin pitkälle, sillä se olisi hankaloittanut yhteen asiaan keskittymistä. Yritin parhaani mukaan referoida löytämiäni lähteitä omasta päästä omin sanoin käyttäen korkeintaan Google Translate -kääntäjää tai ChatGPT:tä joidenkin minulle tuntemattomien termien selvittämiseen. Yritin myös käyttää monia eri lähteitä saman aiheen avaamiseen, vertailla niitä ja saada diskurssia niiden välille. Eroja lähteiden välillä löytyi, mikä osoitti, että yhteen lähteeseen ei kannata täysin luottaa. Päädyin lopulta rajaamaan opinnätetyöni laajuudeksi 1900-luvun puolivälin ja 2000-luvun alun välisen ajanjakson, koska se kiinnosti minua eniten, tekstiä oli jo tullut kirjoitettua enemmän kuin odotin ja löytämäni kirjat eivät olleet aivan tuoreita – ne olivat julkaistu vuosien 2005 ja 2015 välillä.

Vuonna 2005 julkaistu Handbook of Computer Game Studies on Joost Raessensin ja Jeffrey Goldsteinin editoima kokoomateos, jonka The History of the Video Game -luku on Steven Mallietin ja Gust De Meyerin käsialaa. Tämä luku toimi kuvailevan kirjallisuuskatsaukseni perustana, ja sisälsi lähes täydellisesti ne asiat, joita alunperin halusinkin lähteä tutkimaan. Tämä kirja oli myös yksi syy miksi rajasin 2010- ja 2020-lukujen pelikonsolit pois tutkimuksestani ja lisäsin luvun pelikonsolien esihistoriasta tutkimukseeni.

A Brief History of Video Games on vuonna 2015 julkaistu Richard Stantonin kirjoittama kirja videopelien ja pelikonsolien historiasta. Käytin tätä kirjaa tiiviisti Handbook of Computer Game Studies -kirjan The History of the Video Game -luvun rinnalla, koska ne peilasivat toisiaan erinomaisesti, mutta myös sisälsivät eroavaisuuksia ja virheitä.

Vuonna 2008 julkaistu The Video Game Explosion: A History from PONG to PlayStation and Beyond oli kolmas kirja, jota hyödynsin tutkimuksessani. Se on myöskin kokoomateos – Mark J. P. Wolfin editoima. Käsittelin kirjasta Wolfin The Early Days (Before 1985) -luvun sekä Leonard Hermanin Early Home Video Game Systems - ja System Profile: The Atari Video Computer System (VCS) -luvut.

Zachary Hortonin A “Total Play and Learning Experience”: The Magnavox Odyssey’s 1972 Dream of Media Convergence -artikkelia Continent-lehdestä käytin täydentämään ja haastamaan kirjalähteitäni pelikonsolien esihistoriaa ja 1970-lukua käsittelevissä luvuissa.

Angel De La Cruzin ja John Ryanin Tennis for Two -loppuprojektista Massachusetts Institute of Technology -korkeakoulussa sain täydennystä Willy Higinbothamin Tennis for Two -videopelin kuvaukseen.


### 4.3 Tulokset ✅

Tämän alaluvun alaluvuissa käyn läpi tutkimuskysymyksiini löytämiäni vastauksia.


#### 4.3.1 Kotivideopelikonsolien historia yleisesti niiden alkuajoista 2000-luvun alkuun saakka ✅

Minkälainen on kotivideopelikonsolien historia yleisesti niiden alkuajoista 2000-luvun alkuun saakka?

Pelikonsolien historia ja kehitys -luku opinnätetyössäni kokonaisuudessaan vastaa tähän varsin laajaan kysymykseen sivuten myös kulttuurin ja videopelialan liiketoiminnan näkökulmia. Yritin parhaani mukaan referoida pelikonsolien historian tänä ajanjaksona minun mielestäni merkityksellisimpien pelikonsolien ja peliyhtiöiden kautta. Jos tämän opinnäytetyön lukija ei tunne pelikonsolien historiaa, Pelikonsolien historia ja kehitys -luku antaa mielestäni kattavan, mutta tiiviin läpileikkauksen aiheeseen. Alla olevat kappaleet tiivistävät tulokseni tähän tutkimuskysymykseen.

Vuosien 1958-1972 välillä videopelit pyörivät erilaisten tieteellisten instrumenttien, tietokoneiden, pelikonsolien prototyyppien ja kolikkopelien kautta, mutta kuluttajille kotiin myytäviä pelikonsoleita alkoi ilmestymään markkinoille vasta vuodesta 1972 eteenpäin. 1970-luvun arcade-videopelit aloittivat videopelialan kaupallistumisen, mutta liiketoiminnan pääpaino siirtyi nopeasti kotivideopelikonsoleihin. Yhdysvaltalaiset Atari, Mattel ja Coleco olivat isoimmat tekijät videopelialla 1970-luvun lopusta 1980-luvun alkuun, jonka jälkeen japanilaiset yhtiöt – lähinnä Nintendo ja Sega, ottivat johtoaseman. Muun muassa Magnavox Odyssey, Atari Home Pong, Atari VCS, Mattel Intellivision ja Coleco ColecoVision olivat 1970-luvun merkittäviä pelikonsoleita. 1970-luvulla videopeleistä ja pelikonsoleista tuli osa populaarikulttuuria. Pelikonsoleita valmistavat yhtiöt kehittivät aluksi omat pelinsä muun muassa muuntamalla arcade-pelejä konsoleille, mutta vuonna 1980 perustettiin historian ensimmäinen kolmannen osapuolen pelinkehittäjäyhtiö, Activision. Siitä eteenpäin tämä käytäntö yleistyi, ja monet pelikonsoleita valmistavat yhtiöt jättivät pelien kehityksen pitkälti niiden kehittämiseen erikoistuneille yhtiöille.

Videopelialan veteraaneista vain Atari pystyi sinnittelemään mukana 1980-luvulla, kun japanilaiset dominoivat peleillään ja konsoleillaan. Esimerkiksi Pac-Man-pelistä tuli valtava kulttuurinen ilmiö, eivätkä Mario- tai Donkey Kong -pelitkään jääneet huomiotta. Nintendon NES, Sega Master System ja Atari 7800 olivat merkittäviä uusia konsoleita 1980-luvulla. Erään tutkimuksen mukaan vuoteen 1990 mennessä 30 prosentilla Yhdysvaltalaisista kotitalouksista oli NES-pelikonsoli, mikä kuvaa sitä, että pelikonsoleista oli tullut arkipäivisiä laitteita kotitalouksissa. 1990-luvun alussa Nintendo ja Sega kävivät kovaa taistelua videopelialan johdosta, ja Atari tippui kelkasta lopullisesti pelikonsolien osalta. Tämän vuosikymmenen puolivälissä uudeksi haastajaksi ilmestyi myöskin japanilainen Sony, joka päätyi anastamaan kapulan Nintendolta ja Segalta. Sony PlayStation, Nintendon SNES ja 64, Sega Genesis, Sega Saturn ja Sega Dreamcast olivat tärkeimpiä konsoleita 1990-luvulla. 2000-luvun alussa Sony vakiinnutti johtoasemansa videopelialalla, vaikka Nintendo ja uusi haastaja, Microsoft, yrittivät tosissaan taistella markkinaosuuksista. Sony PlayStation 2 on vieläkin historian menestynein pelikonsoli noin 155 miljoonalla yksiköllä. Sen lisäksi Nintendo GameCube ja Microsoft Xbox olivat 2000-luvun alun merkittävimpiä kotivideopelikonsoleita.


#### 4.3.2 Kotivideopelikonsolien teknologinen kehitys niiden alkuajoista 2000-luvun alkuun saakka ✅

Miten kotivideopelikonsolit kehittyivät teknologisesti niiden alkuajoista 2000-luvun alkuun saakka?

Kotivideopelikonsolien teknologinen kehitys oli huimaa tänä ajanjaksona. Poislukien esihistorialliset videopelit ja laitteet, joiden kautta ne pyörivät, kotivideopelikonsolit lähtivät liikkeelle puhtaasti analogisesta ja melko alkeellisesta vuonna 1972 julkaistusta Magnavox Odysseystä, jolle oli kovakoodattu tusinan verran pallo ja maila -teemaisia pelejä. Se ei myöskään esimerkiksi sisältänyt peliääniä tai värikuvaa. (Malliet & De Meyer 2005, 26.) Vuonna 1975 julkaistu Atari Home Pong -konsoli oli myöskin kovakoodattu, ja sisälsi vain yhden pelin, mutta se oli jo teknologisesti jonkin verran kehittyneempi verrattaessa Odyssey-konsoliin. Sen resoluutio oli parempi, sen peliohjaimet olivat reagoivammat, se näytti värigrafiikoita ja se pystyi näyttämään pelien pistetilanteet. (Herman 2008, 54–55.) Myös monet muut yhtiöt toivat markkinoille omat versionsa pallo ja maila -teemaisista peleistään ja konsoleistaan Magnavoxin ja Atarin vanavedessä – jokainen niistä tarjosi jotain uutta: esimerkiksi digitaalisen konsolin, nelinpelin mahdollisuuden, värikuvan tai peliäänet (Malliet & De Meyer 2005, 26).

Todellinen läpimurto kotivideopelikonsolien historiassa tapahtui vuoden 1976 lopussa, kun RCA-yhtiön Studio II -konsoli ja Fairchildin Video Entertainment System -konsoli (VES) julkaistiin. Molemmat olivat ohjelmoitavia konsoleita, eli pelien koodit eivät olleet kovakoodattuja itse konsoleihin, vaan ne olivat "oikeita" tietokoneita sen puolesta, että ne kuuntelivat ennaltamäärätyn ohjelmointikielen käskyjä. Tätä kieltä käyttäen ohjelmoijat pystyivät koodaamaan pelejä ulkoisille tietovälineille, erikseen myytäville pelikaseteille. Nämä kaksi pelikonsolia toimivat ennakkotapauksina videopelialan kehitykselle – konsolit olivat nyt todellisia tietokoneita, jonka myötä niiden kehitys korreloi suoraan tietokonetekniikan edistysaskeliin. (Malliet & De Meyer 2005, 26–27.) VES-konsolin huomioitava ominaisuus oli mahdollisuus pitää taukoja peleissä napin painalluksella ensimmäistä kertaa kotivideopelien historiassa. RCA-yhtiön Studio II -konsoli edusti innovatiivisuudestaan huolimatta senaikaista nykytekniikkaa pahimmillaan. Vaikka laite hyödynsi pelikasetteja VES:n tapaan, pelit olivat mustavalkoisia ja ohjaimet olivat olemattomia – pelejä ohjattiin numeronäppäimistöillä. (Herman 2008, 56–57.)

Atari julkaisi vuonna 1977 Atari Video Computer System -konsolin eli VCS:n, toiselta nimeltään Atari 2600. Konsoli myytiin pelikasetin ja kahden ohjaimen kanssa. (Stanton 2015, 50–51.) Atarilla oli jo VCS:n prototyyppi työn alla, kun Fairchild julkaisi VES-konsolinsa, joten Atari ymmärsi, että se oli oikeilla jäljillä ohjelmoitavan laitteen kanssa (Herman 2008, 63–64). VCS-konsolia pidetään ensimmäisenä modernina kotivideopelikonsolina muun muassa sille kehitettyjen nerokkaiden pelien ansiosta. Vaikka Atarin VCS-konsolin nimessä mainitaan tietokone, se oli puhtaasti pelaamiseen tarkoitettu käyttäjäystävällinen laite. (Malliet & De Meyer 2005, 27.) Suurin osa 1970-luvun peleistä ja konsoleista olivat pallo ja maila -teemaisia variaatioita Pong-pelistä johtuen laitteistojen rajoitteista. Parempien tietokonesirujen kehitys kuitenkin avasi tien innovatiivisempien pelien suunnittelulle. (Malliet & De Meyer 2005, 27.)

Monia Atari VCS:n kaltaisia pelikonsoleita julkaistiin vuosien 1977-1982 välillä. Mattel Intellivision -konsolia lukuun ottamatta ne olivat 8-bittisiä järjestelmiä, jotka tarjosivat korkeamman resoluution eli kuvatarkkuuden sekä nopeammat sisäiset liitännät, joiden ansioista ne löivät Atarin konsolin graafiikoiden puolesta. Vuonna 1979 julkaistu Mattelin Intellivision oli kuitenkin ensimmäinen konsoli, joka todella haastoi Atarin. Intellivision-nimi tuli sanoista "intelligent television" eli älykäs televisio, jonka lupauksen konsoli todella lunasti sen grafiikoiden ansiosta. Intellivision oli rakennettu 16-bittisen prosessorin eli suorittimen ympärille, ja sisälsi paljon monimutkaisemman tietokonesirurakenteen kuin mitkään pelikonsolit historiassa sitä ennen. (Malliet & De Meyer 2005, 32.) Vuonna 1982 Atari julkaisi 5200-konsolinsa, joka oli monin tavoin kehittyneempi kuin VCS, mutta ei vielä aloittanut graafista vallankumousta (Malliet & De Meyer 2005, 32).

Nintendo julkaisi kasettipohjaisen Famicom-konsolinsa vuonna 1983. Se oli jälleen uusi 8-bittinen järjestelmä, mutta erillisen graafisen suorittimensa ansiosta se oli suuri askel eteenpäin pelien kuvankäsittelyssä. Sille julkaistu Mario Bros. -peli määritti osittain uudelleen miten hyvä konsolipeli tehdään. (Malliet & De Meyer 2005, 35.) Famicomin oli alunperin tarkoitus olla 16-bittinen järjestelmä, joka toimisi samalla myös kotitietokoneena, mutta tämä oli Nintendon filosofian vastaista – johto vaati halvempaa, korutonta systeemiä, joka oli tarkoitettu puhtaasti pelaamiseen. Famicom julkaistiin Yhdysvalloissa vuonna 1986 Nintendo Entertainment System -nimellä (NES). (Malliet & De Meyer 2005, 35.)

Vuonna 1986 julkaistu Atari 7800 oli teknisesti Nintendo NES:n veroinen konsoli, mutta Atarin pelivalikoima kalpeni Nintendon pelien rinnalla. Toinen Japanilainen peliyhtiö, Sega, toi Master System -konsolinsa Yhdysvaltojen markkinoille vuonna 1986. Se oli 8-bittinen systeemi, joka oli teknisesti hieman NES:iä parempi, mutta koska parhaat pelien kehittäjät olivat tehneet yksinoikeussopimuksen Nintendon kanssa, Sega joutui tyytymään omien arcade-videopeliensä muuntamiseen konsolille. (Malliet & De Meyer 2005, 35–36.)

Teknologinen innovaatio 1970-luvun kasettisysteemeistä 1980-luvun pelien kasvaviin resoluutioihin on aina vienyt videopelejä uusiin ulottuvuuksiin. Nämä olivat kuitenkin pieniä askelia verrattuna 1990-luvun kehityksiin, jotka lähtisivät pian hallinnasta. 1990-luvulla sekä pelikonsolien että tietokoneiden bittikapasiteetit kasvoivat räjähdysmäisesti, ja uusia kuvan prosessoinnin menetelmiä kehitettiin, jotka mahdollistivat ennennäkemättömiä grafiikoita ja yksityiskohtia. Pelit tulivat vuosi vuodelta myös monimutkaisemmiksi sekä pidemmiksi. (Malliet & De Meyer 2005, 38.)

NEC-yhtiön (Nippon Electric Company) vuonna 1987 julkaisema TurboGrafx-16, toiselta nimeltään PC Engine, aloitti 16-bittisen aikakauden kotivideopelikonsolien osalta. Sen suoritin oli tosin vielä 8-bittinen, mutta sen mullistava kaksinkertainen 16-bittinen näytönohjain pystyi näyttämään 512 väriä – yli kymmenen kertaa enemmän kuin Nintendo NES tai Sega Master System. (Stanton 2015, 159.) Yhdysvalloissa 1989 julkaistu Genesis-konsoli, toiselta nimeltään Mega Drive, oli Segan vastaus Nintendon NES-konsolille ja PC Enginelle, ja sitä pidetään alkuunpanijana "bittien sodalle". Se oli rakennettu 16-bittisen suorittimen ympärille ja oli teknisesti ylivoimainen Nintendon konsoliin verrattuna. Sega hyödynsi konsolinsa teknisiä ominaisuuksia tuottamalla sille monia nopeita ja rytmisiä pelejä. (Malliet & De Meyer 2005, 38–39.) Äärimmäisen tärkeä päätös Genesis-konsolin kannalta oli siirtymä 16-bittiseen arkkitehtuuriin, minkä mahdollisti mikroprosessorien laskevat hinnat. Yksi ensimmäisistä 16-bittisistä arcade-videopelien piirilevyistä vuodelta 1985 oli Segan käsialaa, ja nyt se pystyttiin mukauttamaan myös kotikonsoleihin. Segan uusi konsoli pystyi toistamaan lähes täydellisiä kopioita Segan arcade-peleistä. (Stanton 2015, 159.)

Nintendon vastaus tuli (Yhdysvaltojen markkinoilla) vuonna 1991 Super NES -konsolin eli SNES:n muodossa, joka oli 16-bittinen ja Genesiksen vertainen tehojen puolesta. Nintendo ansioitui kehittäjänä erityisesti pelien maisemissa ja taustakuvissa – myös erittäin yksityiskohtaiset grafiikat ja laajat virtuaaliset pelimaailmat olivat Nintendon vahvuuksia. (Malliet & De Meyer 2005, 39.)

Vuonna 1994 Sony julkaisi mullistavan PlayStation-konsolinsa. Sen 32-bittisen suorittimen ja CD-ROM-aseman ansioista PlayStation oli jälleen suuri teknologinen hyppäys pelikonsolien historiassa ja kehityksessä. Tärkeimpiä uudistuksia aiempiin kasettipohjaisiin konsoleihin verrattuna oli CD-ROM-asema, joka teki myös musiikin kuuntelusta mahdollista. CD-ROM:ien, joita myös esimerkiksi Sega oli koestanut, tilavuus oli paljon kasetteja suurempi. Niiden yksi suuri heikkous oli kuitenkin piratismi eli videopelien laittomien kopioiden valmistaminen ja levittäminen, joka oli huomattavasti helpompaa CD-ROM-levyjen avulla kuin vanhanaikaisempien pelikasettien kanssa. (Malliet & De Meyer 2005, 39.) Nintendon ja Sonyn oli alunperin tarkoitus kehittää yhteistyössä SNES-konsolille CD-ROM-lisäosa, mutta Nintendo tuli toisiin ajatuksiin suututtaen Sonyn. PlayStationin kehityksessä panostettiin erityisesti reaaliaikaisiin 3D-grafiikoihin ja nopeuteen. Tässä vaiheessa historiaa suurin osa pelien kehittäjistä keskittyi vielä 2D-peleihin, mutta Sony onnistui vakuuttamaan videopelien kehittäjät ja julkaisijat 3D-pelien tulevaisuudesta. (Stanton 2015, 181–183.)

PlayStation yllätti Segan, joka oli jo kehittänyt Sega Saturn -konsolista "ultimaattista" 2D-konsolia. Saturn pystyi kyllä toistamaan 3D-pelejä, mutta se oli kaukana PlayStationin kyvyistä. Laitteen viime hetken uudelleensuunnittelu ei pelastanut tilannetta. Kaiken lisäksi Saturn oli PlayStationia monimutkaisempi ja kalliimpi laite valmistaa. (Stanton 2015, 183–185.) Handbook of Computer Game Studies -kirjan mukaan Segan 32-bittinen Saturn oli kuitenkin erinomainen konsoli, jolle julkaistiin monia kauniita pelejä – joidenkin mielestä parempia kuin PlayStationille. Historian ensimmäinen 64-bittinen pelikonsoli oli legendaarisen Atarin käsialaa. Vuonna 1993 julkaistu Atari Jaguar oli teknisesti ylivoimainen kilpailijoihinsa verrattuna, mutta se jäi Atarin viimeiseksi yritykseksi erityisesti sen kehnon pelivalikoiman johdosta. (Malliet & De Meyer 2005, 39.)

Nintendon uusi konsoli SNES:n jälkeen perustui myös 64-bittiseen suorittimeen sekä 3D-grafiikkapiirisarjaan, jotka pystyivät toistamaan korkealaatuisia 3D-grafiikoita. Nintendo uskoi tämän teknologian vievän voiton kilpailijoidensa konsoleista. Vuonna 1996 julkaistun Nintendo 64 -konsolin isoin ja kiistanalaisin ratkaisu oli sivuuttaa CD-ROM-asemat ja pysyttäytyä pelikaseteissa. Pelinkehittäjät olivat kauhistuneita, että heillä ei olisi pääsyä CD-ROM-levyjen runsaaseen tallennustilaan tai äänenlaatuun, mutta Nintendo väitti pelaajien välittävän enemmän kasettien olemattomista latausajoista. Nintendon suunnittelufilosofia oli aina perustunut käyttäjäkokemuksen priorisointiin. "Kolmisarvinen" N64-peliohjain sai myös kiitosta mukavimpana peliohjaimena tällä aikakaudella. (Stanton 2015, 195–197.) Nintendo 64 vei pelikonsolien kykyjä korkeammalle kuin koskaan, mutta pelikasetteihin perustuva Nintendo 64 karkotti monet pelien kehittäjät Sonyn ja Segan luokse (Malliet & De Meyer 2005, 39).

1990-luvun viimeinen konsoli oli Sega Dreamcast, Sega Saturnin seuraaja. Muun muassa 128-bittinen suoritin, internetyhteyden mahdollisuus ja ennennäkemätön tallennuskapasiteetti tekivät Dreamcast-konsolista kilpailijoihinsa verrattuna valtavasti kehittyneemmän teknologisesti. (Malliet & De Meyer 2005, 39–40.) Vaikka Dreamcastin julkaisu, laitteisto ja ohjelmistot olivat kaikki onnistuneita, se epäonnistui, koska Sonyn PlayStation 2 varasti siltä huomion (Stanton 2015, 214–215). 

Vuonna 2000 julkaistu PlayStation 2 oli ensimmäinen konsoli, joka ylitti tietokoneet suorituskyvyssä – se pystyi käsittelemään yli 60 miljoonaa polygonia sekunnissa ja tarjosi mahtavia mahdollisuuksia pelien ohjelmoijille. Pelit, kuten Gran Turismo 3 sekä Fifa 2002, olivat esimerkkejä siitä, miten vaikuttavia videopelit voisivat teknologisesti olla. (Malliet & De Meyer 2005, 42–43.) PlayStation 2 sisälsi DVD-soittimen, ja oli julkaistessaan sen ajan halvin DVD-soitin. Alkuperäisen PlayStationin pelien yhteensopivuus ja USB-portin kautta yhdistettävät monet oheislaitteet, kuten esimerkiksi mikrofonit sekä hiiri, olivat huomioitavia ja merkittäviä ominaisuuksia PlayStation 2 -konsolissa. (Stanton 2015, 217–218.) PlayStation 2:n kilpailijat olivat Nintendon GameCube sekä Microsoftin Xbox. Kummatkin onnistuivat ylittämään PlayStation 2 -konsolin graafisesti ja tuomaan meidät lähemmäksi peliohjelmoijien senaikaista unelmaa: 100 miljoonan polygonin käsittelyä sekunnissa. Monien pelinkehittäjien, valmistajien ja julkaisijoiden toiveena oli tässä vaiheessa historiaa kehittää puitteet online-pelaamiselle, sillä laajakaistaverkkoyhteyksistä oli tulossa arkipäivää kotitalouksissa ympäri maailman. (Malliet & De Meyer 2005, 43.)

Microsoftilla uskottiin, että tietokonekomponenttien alhaisten hintojen takia Microsoft pystyisi luomaan PlayStation 2:ta tehokkaamman laitteen. Konsolin käyttökokemuksen kannalta oli myös elintärkeää saada johdon suostumus Windows-pohjaiselle käyttöjärjestelmälle puhtaan Windows-käyttöjärjestelmän sijasta. PlayStation 2:n lyöminen tehojen osalta oli olennaista Microsoftin konsolille, ja puhtaan suorituskyvyn puolesta vuonna 2001 julkaistu Xbox löikin PlayStation 2:n selvästi – se pystyi teoreettisesti käsittelemään 150 miljoonaa polygonia sekunnissa verrattuna PlayStation 2:n 66 miljoonaan polygoniin sekunnissa. Xbox oli konsoliksi valtavan kokoinen, mikä johtui enimmäkseen siitä, että se hyödynsi tietokoneiden vakiokomponentteja räätälöityjen komponenttien sijasta. (Stanton 2015, 218–221.)

Nintendo onnistui kehittämään vuonna 2001 julkaistusta GameCubesta PlayStation 2:ta tehokkaamman, tai vähintään yhtä tehokkaan, konsolin halvemmilla kuluilla suunnittelun aikaisen aloituksen vuoksi. Nintendo myös teki konsolista erittäin ohjelmointiystävällisen, sillä se oli aikaisemmin historiassaan vieraannuttanut kolmannen osapuolen pelinkehittäjiä. Uuden konsolin pelit pyörivät mini-DVD-levyillä, ja tallenuskapasiteetti ei ollut enää ongelma, toisin kuin N64:n pelikaseteilla. Nintendo GameCuben muotoilu oli onnistunut: se oli kaunis, kevyt ja pienikokoinen laite. GameCuben mukana tullut peliohjain oli myös poikkeuksellisen mukava. (Stanton 2015, 223–225.)


## 5 Pohdinta ✅

Tämän luvun alaluvuissa käyn läpi tekemäni tutkimuksen tuloksista syntyneitä johtopäätöksiä sekä arvioin omaa oppimistani koko opinnäytetyöprojektin osalta.


### 5.1 Johtopäätökset ja suositukset ✅

Tutkimuskysymykseni olivat: "Minkälainen on kotivideopelikonsolien historia yleisesti niiden alkuajoista 2000-luvun alkuun saakka?" ja "Miten kotivideopelikonsolit kehittyivät teknologisesti niiden alkuajoista 2000-luvun alkuun saakka?"

Ensimmäiseen tutkimuskysymykseeni tutkimukseni tulokset antavat mielestäni kattavan vastauksen, sillä ne kuvaavat pelikonsolien historiaa yleisellä tasolla ja kertovat tärkeimmistä pelikonsoleista sekä peliyhtiöistä määrittämälläni ajanjaksolla. Tuloksissa sivutaan myös pelikonsolien kulttuurisia vaikutuksia ja videopelialan liiketoimintaa. Tulokseni tarjoavat mielestäni laajan tiivistelmän aiheesta monien lähteiden pohjalta. Lukijalle tulee selväksi mitkä olivat merkittävimmät pelikonsolit, miten pelikonsolit kehittyivät, miten videopeliala kehittyi sekä minkälaisia kulttuurisia vaikutuksia pelikonsoleilla oli.

Toiseen tutkimuskysymykseeni löysin mielestäni myös vastauksen. 1970- ja 2000-lukujen välisenä aikana pelikonsolien suorittimet ja niiden bittikapasiteetit, näytönohjaimet, tallennuskapasiteetit ja tietokonesirut kehittyivät valtavasti. Näiden komponenttien ja ominaisuuksien kehitys mahdollisti sen, että 1970-luvun alkeellisista maila ja pallo -peleistä siirryttiin 1980-luvulle tultaessa monimutkaisempiin 2D-peleihin. 2D-pelit jatkoivat kehitystään niiden resoluutioiden, grafiikoiden ja monimutkaisuuden osilta, kunnes 1990-luvun aikana 3D-grafiikat ottivat lopulta komennon. 3D-grafiikat taas jatkoivat kehittymistään 2000-luvulle saavuttaessa – pelikonsolit pystyivät toistamaan yhä enemmän ja enemmän polygoneja sekunnissa. Myös innovaatiot, kuten muun muassa pelikasetit ja myöhemmin CD-ROM- ja mini-DVD-pelilevyt, konsoleihin liitettävät oheislaitteet ja internetyhteyden sekä online-pelaamisen mahdollisuudet kuvaavat, että noin 30 vuodessa pelikonsoleissa tehtiin valtavia loikkia teknologisesti.

Tulokseni ovat hyödyllisiä sen osalta, että ne säästävät lukijan halutessaan tarpeelta kahlata läpi monia eri kirjoja ja artikkeleita saadakseen samat mielestäni olennaisimmat tiedot.

Pidän tuloksia melko luotettavina, sillä tutkin samoja aihepiirejä kronologisesti monista eri lähteistä vertaillen niiden samankaltaisuuksia, eroja ja mahdollisia virheitä. En löytänyt tuloksistani eettisiä ongelmia. 

Jatkotutkimusmahdollisuutena voisi olla esimerkiksi tehdä vielä laajempi ja kattavampi tutkimus aiheestani sisällyttäen myös 2010- ja 2020-lukujen kotivideopelikonsolit, sekä käyttäen useampia lähteitä samojen asioiden käsittelyyn. Toisena vaihtoehtona voisi olla johonkin aiheestani löytyvään pienempään kokonaisuuteen keskittyminen syvemmin. Tutkimukseen voisi myös halutessa sisällyttää enemmän tietoa esimerkiksi käsikonsoleista, arcade-videopeleistä ja pelitietokoneista.


### 5.2 Oma oppiminen ✅

Opinnäytetyötä tehdessä jouduin opettelemaan uudelleen projektinhallintaa käytännön näkökulmista, sillä oli vierähtänyt useampi vuosi siitä, kun viimeksi varsinaisesti opiskelin. Myös järkevät työskentelytavat, aikataulutus ja kuormituksen ehkäiseminen kehittyivät työn edetessä. Yritin esimerkiksi projektin aluksi kirjoittaa 6-8 tuntia putkeen pitäen vain satunnaisia taukoja, mutta totesin tämän metodin nopeasti liian kuormittavaksi. Päädyin Pomodoro-tekniikkaa mukailevaan työskentelytapaan, jossa työskentelin tehokkaasti keskittyen 45 minuuttia kerrallaan, jonka jälkeen pidin vähintään 10 minuutin tauon. Totesin, että 3 tuntia tehokasta työaikaa päivässä neljässä 45 minuutin syklissä oli varsin riittävä määrä. Karsin kaikki häiriötekijät, jopa musiikinkuuntelun, pois keskittyneen työskentelyn ajaksi, ja käytin korvatulppia, jos kodista tai ulkoa kuului keskittymistä häiritseviä ääniä. Työpäivinä tein usein ennen töitä kaksi 45 minuutin sessiota sekä töiden jälkeen toiset 45 minuutin sessiot. Työn ja yksityiselämän tasapainottelun kannalta yritin olla miettimättä opinnäytetyötä aktiivisesti vapaa-aikanani, mikä ei aina ollut helppoa stressaamisen takia, joka oli ehkä suurin haaste koko opinnäytetyön edistymisen kannalta. Painetta aiheuttivat erityisesti tilanteet, joissa olin jumissa kirjoittamisen kanssa, enkä tiennyt miten edetä. Koin tärkeäksi asettaa itselleni rajat, joiden sisällä keskityin työskentelyyn, ja joiden ulkopuolella keskityin palautumiseen. Opinnäytetyön laajuinen projekti on kuitenkin maratoni eikä sprintti. Vapaa-aikana esimerkiksi urheilu, ystävien kanssa ajan viettäminen – vaikkapa videopelien parissa, ja yleinen rentoutuminen toivat hyvää ja palauttavaa vastapainoa opiskeluun.

Koin varsinkin projektin alussa hankalaksi ymmärtää kuvailevan kirjallisuuskatsauksen tehtävänantoa – erityisesti tietoperustan ja tutkimusosuuden määritelmiä ja eroja. Akateemisten kirjoitelmien tekeminen yleensäkin oli myös päässyt hieman unohtumaan minulta, ja kesti jonkun aikaa saada ote esimerkiksi lähteiden oikeaoppisesta merkkaamisesta, ja niihin viittaamisesta. Koin hyödylliseksi listata konkreettisia työtehtäviä muistiin, joita pystyin viivaamaan yli sitä mukaa, kun ne valmistuivat. Jos koin olevani jumissa jonkin laajemman kokonaisuuden kanssa, yritin sen sijaan tehdä helpompia tehtäviä alta pois, kuten esimerkiksi hioa lähdeviittauksia kuntoon. Päivän agendan miettiminen lyhyesti ennen työskentelyä helpotti epävarmuuden kanssa – oli hyvä löytää aina joku punainen lanka, jota seurata.

Opin ensimmäistä kertaa hakemaan akateemisia lähteitä Google Scholarin ja muiden hakukoneiden kautta. Opin myös hyödyntämään ChatGPT:tä tehokkaammin esimerkiksi tekstin sisällön ja rakenteen ideointiin.

Projektinhallintaa helpottava tekijä oli se, että työstin opinnäyteytyötäni GitHubissa, jonne olin ennenkin tehnyt monia AMK- ja harrasteprojekteja. GitHub on pilvipohjainen alusta, jossa voi tallettaa, jakaa ja kirjoittaa yhdessä koodia muiden kanssa (GitHub Docs s.a.). GitHubin suurimpia etuja on mielestäni Git-versiohallinta, jonka avulla jokainen teksteihin tai tiedostoihin tehty muutos pysyy historiassa, ja aiempiin versioihin pystyy palata ketterästi. Toinen iso etu verrattuna WYSIWYG-ohjelmiin (What You See Is What You Get), kuten Microsoft Wordiin, on se, että sisällön ulkoasua ei muokata kirjoittaessa, vaan GitHub noudattaa Markdown-merkintäkieltä, jolla on oma yksinkertainen logiikkansa. Markdown-tekstiä voidaan pitää yksinkertaisena koodauksena, jonka avulla sen voi suoraan kopioida muihin Markdown-merkintäkieltä ymmärtäviin sovelluksiin, ja valmiin tekstin muotoilu (esimerkiksi otsikot, alaotsikot ja tekstin lihavoiminen) näkyy automaattisesti. Kolmas iso etu GitHubissa on sen ketteryys: pystyin muokkaamaan tekstiä monilla eri tietokoneilla vain kirjautumalla sisään GitHub-tililleni selaimien kautta, sekä myös tarvittaessa älypuhelimellani. Tämä oli mielestäni huomattavasti kätevämpää, kuin työstää opinnäytetyötä suoraan Microsoft Word -tiedostoon, jossa pitää jatkuvasti varoa ettei sekoita tekstin muotoilua. Menetelmäni oli käyttää GitHubia opinnäytetyön työstämiseen, ja tehdä valmistuvasta tekstistä PDF-tiedostoja, joita jaoin säännöllisesti opinnäytetyön ohjaajalleni. En kuitenkaan ollut niin vastahakoinen Wordia kohtaan, kuin tämä teksti saattaa antaa olettaa – vanha pöytäkoneeni ja läppärini eivät yksikertaisesti suostuneet asentamaan uusimpia Microsoft 365 -ohjelmia, eivätkä niiden verkkoversiotkaan toimineet minulla. Projektin lopussa sain onneksi etäyhteyden toimimaan Haaga-Helian työpöytääni, jonka kautta sain Wordin käyttöön. Kun opinnäytetyön sisältö oli valmis ja hiottu, kopioin sisällön Word-tiedostoon, ja viimeistelin sen ulkonäön ohjeiden mukaisesti opinnäytetyön julkaisua varten.

Projektinhallintani kokanaisuutena onnistui melko hyvin alun ruosteisuudesta huolimatta, ja se oli hyödyllinen ja opettavainen kokemus esimerkiksi tulevaa työuraa ajatellen. En tekisi kovin erilailla asioita, jos olisin nyt aloittamassa projektia alusta, mutta soveltaisin tietysti oivaltamiani asioita alusta alkaen.

Lopuksi, opin luonnollisesti myös paljon opinnäytetyöni aiheesta, eli pelikonsolien historiasta ja kehityksestä.


## Lähteet ✅

Adobe s.a. What is a polygon in 3D modelling?. Luettavissa: https://www.adobe.com/uk/products/substance3d/discover/3d-polygon-modeling.html. Luettu: 27.2.2025.

Black, J. 2011. Pinball: The Misunderstood Game of Amusement. A Journal of Academic Writing, 7, s. 23­­­–24.

Cheng, C., Cheung, M. W.-L. & Wang, H. 2018. Multinational comparison of internet gaming disorder and psychosocial problems versus well-being: Meta-analysis of 20 countries. Computers in Human Behavior. 88, s. 153–167.

De La Cruz, A. & Ryan, J. 2016. Tennis for Two. 6.101 Final Projects Spring 2016. Massachusetts Institute of Technology. Cambridge, MA. Luettavissa: http://web.mit.edu/6.101/www/s2016/projects/jackryan_Project_Final_Report.pdf. Luettu: 27.2.2025.

Encyclopædia Britannica, Inc. 2025. pinball machine. Luettavissa: https://www.britannica.com/topic/pinball-machine. Luettu: 27.2.2025.

GitHub Docs s.a. About GitHub and Git. Luettavissa: https://docs.github.com/en/get-started/start-your-journey/about-github-and-git. Luettu: 4.3.2025.

Herman, L. 2008. Early Home Video Game Systems. Teoksessa Wolf, M. J. P. (toim.). The Video Game Explosion: A History from PONG to PlayStation and Beyond, s. 53–58. Bloomsbury Academic. Lontoo. E-kirja. Luettu: 28.2.2025.

Herman, L. 2008. System Profile: The Atari Video Computer System (VCS). Teoksessa Wolf, M. J. P. (toim.). The Video Game Explosion: A History from PONG to PlayStation and Beyond, s. 63–66. Bloomsbury Academic. Lontoo. E-kirja. Luettu: 28.2.2025.

Horton, Z. 2019. A “Total Play and Learning Experience”: The Magnavox Odyssey’s 1972 Dream of Media Convergence. Continent, 8, 1-2, s. 76–86.

Jyväskylän yliopisto s.a. Laadullinen tutkimus. Luettavissa: https://sites.app.jyu.fi/mehu/fi/menetelmapolku/tutkimusstrategiat/laadullinen-tutkimus. Luettu: 3.3.2025.

Lotze, N. 2023. From Silicon to Donkey Kong: A Case Study in the Use of Semiconductors in Video Game Consoles. United States International Trade Commission. Washington, D.C. Luettavissa: https://www.usitc.gov/publications/332/working_papers/final_from_silicon_to_donkey_kong_a_case_study_in_the_use_of_semiconductors_in_video_game_consoles_compiled_508-compliant.pdf. Luettu: 27.2.2025.

Malliet, S. & De Meyer, G. 2005. The History of the Video Game. Teoksessa Raessens, J. & Goldstein, J. (toim.). Handbook of Computer Game Studies, s. 23–45. MIT Press. Cambridge, MA.

Merriam-Webster 2025. arcade game. Luettavissa: https://www.merriam-webster.com/dictionary/arcade%20game. Luettu: 27.2.2025.

Miguel Dias Pereira, J. 2006. The history and technology of oscilloscopes. Luettavissa: https://ieeexplore.ieee.org/abstract/document/4017100/authors#authors. Luettu: 27.2.2025.

PCMag s.a. 2D graphics. Luettavissa: https://www.pcmag.com/encyclopedia/term/2d-graphics. Luettu: 27.2.2025.

PCMag s.a. 3D graphics. Luettavissa: https://www.pcmag.com/encyclopedia/term/3d-graphics. Luettu: 27.2.2025.

PCMag s.a. 64-bit computing. Luettavissa: https://www.pcmag.com/encyclopedia/term/64-bit-computing. Luettu: 27.2.2025.

PCMag s.a. analog. Luettavissa: https://www.pcmag.com/encyclopedia/term/analog. Luettu: 8.3.2025.

PCMag s.a. bit. Luettavissa: https://www.pcmag.com/encyclopedia/term/bit. Luettu: 27.2.2025.

PCMag s.a. Polygon. Luettavissa: https://www.pcmag.com/encyclopedia/term/polygon. Luettu: 27.2.2025.

PCMag s.a. resolution. Luettavissa: https://www.pcmag.com/encyclopedia/term/resolution. Luettu: 27.2.2025.

PCMag s.a. video game. Luettavissa: https://www.pcmag.com/encyclopedia/term/video-game. Luettu: 4.3.2025.

PCMag s.a. video game console. Luettavissa: https://www.pcmag.com/encyclopedia/term/video-game-console. Luettu: 27.2.2025.

Sarrion, E. 2023. What Is ChatGPT ?. Luettavissa: https://link.springer.com/chapter/10.1007/978-1-4842-9529-8_1. Luettu: 27.2.2025.

Stanton, R. 2015. A Brief History of Video Games. Robinson. Lontoo.

Vilkka, H. 2023. Kirjallisuuskatsaus metodina, opinnäytetyön osana ja tekstilajina. Art House. Helsinki. E-kirja. Luettu: 17.2.2025.

Wolf, M. J. P. 2008. The Early Days (Before 1985). Teoksessa Wolf, M. J. P. (toim.). The Video Game Explosion: A History from PONG to PlayStation and Beyond, s. 29. Bloomsbury Academic. Lontoo. E-kirja. Luettu: 28.2.2025.
